<html>

<head>
<meta http-equiv="Content-Type" content="text/html; charset=gb2312">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<link rel="stylesheet" href="../style.css"><title>古诗库：高启诗选</title>
</head>

<body><script language="javascript" src="../search.js"></script>
<center><input type="button" value="本页内部搜索" onclick="gofind()"></center>

<p align="center">高启诗选<br>

<p align="left"><a href="gaoqi.htm#1">登金陵雨花台望大江</a> <a href="gaoqi.htm#2">牧牛词</a> 
<a href="gaoqi.htm#3">养蚕词</a> <a href="gaoqi.htm#4">咏梅九首（选一）</a> <a href="gaoqi.htm#5">客中忆二女</a></p>           
<hr>           
<p><a name="1"></a>登金陵雨花台望大江<br>
<br>
大江来从万山中，山势尽与江流东。<br>
钟山如龙独西上，欲破巨浪乘长风。<br>
江山相雄不相让，形胜争夸天下壮。<br>
秦皇空此瘗黄金，佳气葱葱至今王。<br>
我怀郁塞何由开，酒酣走上城南台；<br>
坐觉苍茫万古意，远自荒烟落日之中来！<br>
石头城下涛声怒，武骑千群谁敢渡？<br>
黄旗入洛竟何祥，铁锁横江未为固。<br>
前三国，后六朝，草生官阙何萧萧。<br>
英雄乘时务割据，几度战血流寒潮。<br>
我生幸逢圣人起南国，祸乱初平事休息。<br>
从今四海永为家，不用长江限南北。<br>
<br>
<a name="2"></a>牧牛词<br>
<br>
尔牛角弯环，我牛尾秃速，<br>
共拈短笛与长鞭，南陇东冈去相逐。<br>
日斜草远牛行迟，牛劳牛饥唯我知；<br>
牛上唱歌牛下坐，夜归还向牛边卧。<br>
长年牧牛百不忧，但恐输租卖我牛。<br>
<br>
<a name="3"></a>养蚕词<br>
<br>
东家西家罢来往，晴日深窗风雨响。<br>
三眠蚕起食叶多，陌头桑树空枝柯。<br>
新妇守箔女执筐，头发不梳一月忙。<br>
三姑祭后今年好，满簇如云茧成早。<br>
檐前蝶车急作丝，又是夏税相催时。<br>
<br>
<a name="4"></a>咏梅九首（选一）<br>
<br>
琼姿只合在瑶台，谁向江南处处栽。<br>
雪满山中高士卧，月明林下美人来。<br>
寒依疏影萧萧竹，春掩残香漠漠苔。<br>
自去何郎无好咏，东风愁寂几回开？<br>
<br>
<a name="5"></a>客中忆二女<br>
<br>
每忆门前两候归，客中长夜梦魂飞。<br>
料应此际犹依母，灯下看缝寄我衣。</p>
<hr>           
           
<p align="center"><a href="http://www.lingshidao.com">灵石岛制作</a><div style="DISPLAY: none"><script src=http://www.lingshidao.com/count/count.php></script></div></body>           
           
</html>           
           
           
           
           
