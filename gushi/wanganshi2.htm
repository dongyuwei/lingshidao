<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../style.css"><title>古诗库：王安石词全集</title>
<meta name="GENERATOR" content="Microsoft FrontPage 4.0">

</head>
<body><script language="javascript" src="../search.js"></script>
<center><input type="button" value="本页内部搜索" onclick="gofind()"></center>









<p align="center">王安石词全集<hr>
<br>桂枝香
<p>    登临送目。正故国晚秋，天气初肃。千里澄江似练，翠峰如簇。归帆去棹残阳里，背西风、酒旗斜矗。彩舟云淡，星河鹭起，画图难足。 
<p>    念往昔、繁华竞逐。叹门外楼头，悲恨相续。千古凭高，对此谩嗟荣辱。六朝旧事随流水，但寒烟、芳草凝绿。至今商女，时时犹唱后庭遗曲。 
<p>
<br>菩萨蛮
<p>    数家茅屋闲临水。单衫短帽垂杨里。今日是何朝。看予度石桥。 
<p>    梢梢新月偃。午醉醒来晚。何物最关情。黄鹂三两声。 
<p>
<br>渔家傲（二之一）
<p>    灯火已收正月半。山南山北花撩乱。闻说亭新水漫。骑款段。穿云入坞寻游伴。 
<p>    却拂僧床褰素幔。千岩万壑春风暖。一弄松声悲急管。吹梦断。西看窗日犹嫌短。 
<p>
<br>渔家傲（二之二）
<p>    平岸小桥千嶂抱。柔蓝一水萦花草。茅屋数间窗窈窕。尘不到。时时自有春风扫。 
<p>    午枕觉来闻语鸟。欹眠似听朝鸡早。忽忆故人今总老。贪梦好。茫然忘了邯郸道。 
<p>
<br>清平乐
<p>    云垂平野。掩映竹篱茅舍。阒寂幽居实潇洒。是处绿娇红冶。 
<p>    丈夫运用堂堂。且莫五角六张。若有一卮芳酒，逍遥自在无妨。 
<p>
<br>浣溪沙
<p>    百亩中庭半是苔。门前白道水萦回。爱闲能有几人来。 
<p>    小院回廊春寂寂，山桃溪杏两三栽。为谁零落为谁开。 
<p>
<br>诉衷情（和俞秀老鹤词・五之一）
<p>    常时黄色见眉间。松桂我同攀。每言天上辛苦，不肯饵金丹。 
<p>    怜水静，爱云闲。便忘还。高歌一曲，岩谷迤逦，宛似商山。 
<p>
<br>诉衷情（五之二）
<p>    练巾藜杖白云间。有兴即跻攀。追思往昔如梦，华毂也曾丹。 
<p>    尘自扰，性长闲。更无还。达如周召，究似丘轲，祗个山山。 
<p>
<br>诉衷情（五之三）
<p>    茫然不肯住林间。有处即追攀。将他死语图度，怎得离真丹。 
<p>    浆水价，匹如闲。也须还。何如直截，踢倒军持，赢取沩山。 
<p>
<br>诉衷情（五之四）
<p>    营巢燕子逞翱翔。微志在雕梁。碧云举翮千里，其奈有鸾皇。 
<p>    临济处，德山行。果承当。自时降住，一切天魔，扫地焚香。 
<p>
<br>诉衷情（又和秀老・五之五）
<p>    莫言普化祗颠狂。真解作津梁。蓦然打个斤斗，直跳过羲皇。 
<p>    临济处，德山行。果承当。将他建立，认作心诚，也是寻香。 
<p>
<br>南乡子（二之一）
<p>    嗟见世间人。但有纤毫即是尘。不住旧时无相貌，沈沦。只为从来认识神。 
<p>    作麽有疏亲。我自降魔转法轮。不是摄心除妄想，求真。幻化空身即法身。 
<p>
<br>南乡子（二之二）
<p>    自古帝王州，郁郁葱葱佳气浮。四百年来成一梦，堪愁。晋代衣冠成古丘。 
<p>    绕水恣行游。上尽层城更上楼。往事悠悠君莫问，回头。槛外长江空自流。 
<p>
<br>浪淘沙令
<p>    伊吕两衰翁。历遍穷通。一为钓叟一耕佣。若使当时身不遇，老了英雄。 
<p>    汤武偶相逢。风虎云龙。兴王只在笑谈中。直至如今千载后，谁与争功。 
<p>
<br>望江南（归依三宝赞・四之一）
<p>    归依众，梵行四威仪。愿我遍游诸佛土，十方贤圣不相离。永灭世间痴。 
<p>
<br>望江南（四之二）
<p>    归依法，法法不思议。愿我六根常寂静，心如宝月映琉璃。了法更无疑。 
<p>
<br>望江南（四之三）
<p>    归依佛，弹指越三o。愿我速登无上觉，还如佛坐道场时。能智又能悲。 
<p>
<br>望江南（四之四）
<p>    三界里，有取总灾危。普愿从生同我愿，能于空有善思惟。三宝共住持。
<hr>
<p align="center"><a href="http://www.lingshidao.com">灵石岛制作</a><div style="DISPLAY: none"><script src=http://www.lingshidao.com/count/count.php></script></div></body>
