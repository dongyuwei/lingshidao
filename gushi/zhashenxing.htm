<html>

<head>
<meta http-equiv="Content-Type" content="text/html; charset=gb2312">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<link rel="stylesheet" href="../style.css"><title>古诗库：查慎行诗选</title>
</head>

<body><script language="javascript" src="../search.js"></script>
<center><input type="button" value="本页内部搜索" onclick="gofind()"></center>

<p align="center">查慎行诗选</p>
<p align="left"><br>
<a href="zhashenxing.htm#1">渡百里湖</a> <a href="zhashenxing.htm#2">寒夜次潘岷原韵</a> <a href="zhashenxing.htm#3">三闾祠</a> 
<a href="zhashenxing.htm#4">中秋夜洞庭湖对月歌</a> <a href="zhashenxing.htm#5">雨过桐庐</a> <a href="zhashenxing.htm#6">渡黄河</a> 
<a href="zhashenxing.htm#7">早过淇县</a> <a href="zhashenxing.htm#8">邺下杂咏（四首选一）</a> <a href="zhashenxing.htm#9">晓过鸳湖</a> 
<a href="zhashenxing.htm#10">度仙霞关题天雨庵壁</a></p>
<hr>
<p><a name="1"></a>渡百里湖<br>
<br>
湖面宽千顷，湖流浅半篙。<br>
远帆如不动，原树竞相高。<br>
岁已占秋旱，民犹望雨膏。<br>
涸鳞如可活，吾敢畏波涛？<br>
<br>
<a name="2"></a>寒夜次潘岷原韵<br>
<br>
一片西风作楚声，卧闻落叶打窗鸣。<br>
不知十月江寒重，陡觉三更布被轻。<br>
霜压啼乌惊月上，夜骄饥鼠阚灯明。<br>
还家梦绕江湖阔，薄醉醒来句忽成。<br>
<br>
<a name="3"></a>三闾祠<br>
<br>
平远江山极目回，古祠漠漠背城开。<br>
莫嫌举世无知己，未有庸人不忌才。<br>
放逐肯消亡国恨？岁时犹动楚人哀！<br>
湘兰沅芷年年绿，想见吟魂自往来。<br>
<br>
<a name="4"></a>中秋夜洞庭湖对月歌<br>
<br>
长风霾云莽千里，云气蓬蓬天冒水。<br>
风收云散波乍平，倒转青天作湖底。<br>
初看落日沉波红，素月欲升天敛容。<br>
舟人回首尽东望，吞吐故在冯夷宫。<br>
须臾忽自波心上，镜面横开十余丈。<br>
月光浸水水浸天，一派空明互回荡。<br>
此时骊龙潜最深，目炫不得衔珠吟。<br>
巨鱼无知作腾踔，鳞甲一动千黄金。<br>
人间此境知难必，快意翻从偶然得。<br>
遥闻渔父唱歌来，始觉中秋是今夕。<br>
<br>
<a name="5"></a>雨过桐庐<br>
<br>
江势西来弯复弯，乍惊风物异乡关。<br>
百家小聚还成县，三面无城却倚山。<br>
帆影依依枫叶外，滩声汩汩碓床间。<br>
雨蓑烟笠严陵近，惭愧清流照客颜。<br>
<br>
<a name="6"></a>渡黄河<br>
<br>
地势豁中州，黄河掌上流。<br>
岸低沙易涸，天远树全浮。<br>
梁宋回头失，徐淮极目收。<br>
身轻往来便，自叹不如鸥。<br>
<br>
<a name="7"></a>早过淇县<br>
<br>
高登桥下水汤汤，朝涉河边露气凉。<br>
行过淇园天未晓，一痕残月杏花香。<br>
<br>
<a name="8"></a>邺下杂咏（四首选一）<br>
<br>
一赋何当敌两京，也知土木费经营。<br>
浊漳确是无情物，流尽繁华只此声。<br>
<br>
<a name="9"></a>晓过鸳湖<br>
<br>
晓风催我挂帆行，绿涨春芜岸欲平。<br>
长水塘南三日雨，菜花香过秀州城。<br>
<br>
<a name="10"></a>度仙霞关题天雨庵壁<br>
<br>
虎啸猿啼万壑哀，北风吹雨过山来。<br>
人从井底盘旋上，天向关门豁达开。<br>
地险昔曾当剧贼，时平谁敢说雄才？<br>
煎茶好领闲僧意，知是芒鞋到几回！</p>
<hr>           
           
<p align="center"><a href="http://www.lingshidao.com">灵石岛制作</a><div style="DISPLAY: none"><script src=http://www.lingshidao.com/count/count.php></script></div></body>           
           
</html>           
           
           
           
           
