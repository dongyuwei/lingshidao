<html>

<head>
<meta http-equiv="Content-Type" content="text/html; charset=gb2312">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<link rel="stylesheet" href="../style.css"><title>古诗库：卢纶诗全集</title>
</head>

<body><script language="javascript" src="../search.js"></script>
<center><input type="button" value="本页内部搜索" onclick="gofind()"></center>
<p align="center">卢纶诗全集</p>
<p align="left">卢纶(？～798或799)，唐代诗人。大历十才子之一。字允言。河中蒲（今山西永济）人。天宝末曾应进士举，安史乱起，避难移居江西鄱阳。代宗大历初,又数度至长安应举,都未及第。后因宰相元载、王缙推荐，任阌乡尉、集贤学士、秘书省正字、监察御史等职。大历十一年(776)元载被杀,王缙被贬，卢纶也受牵连,至德宗建中元年(780)才被任为长安附近的昭应县令。贞元时，在河中节度使浑□的军幕中任元帅府判官，官至户部郎中。今存《卢户部诗集》10卷，收入《唐诗百名家全集》。又有明正德刊本《卢纶诗集》3卷,收有10卷本及《全唐诗》佚诗5首。《全唐诗》编录其诗为5卷。事迹见《旧唐书・卢简辞传》和《新唐书・文艺传》。　　</p>
<hr> 
<p>　　卷二百七十六<p>卷276_1 「送惟良上人归江南（一作郢上人）」卢纶<br> 
　　落日映危樯，归僧向岳阳。注瓶寒浪静，读律夜船香。<br>
　　苦雾沈山影，阴霾发海光。群生一何负，多病礼医王。<p>卷276_2 「送韩都护还边」卢纶<br> 
　　好勇知名早，争雄上将间。战多春入塞，猎惯夜登山。<br>
　　阵合龙蛇动，军移草木闲。今来部曲尽，白首过萧关。<p>卷276_3  
「送吉中孚校书归楚州旧山（中孚自仙官入仕）」卢纶<br> 
　　青袍芸阁郎，谈笑挹侯王。旧藏云穴，新诗满帝乡。<br>
　　名高闲不得，到处人争识。谁知冰雪颜，已杂风尘色。<br>
　　此去复如何，东皋岐路多。藉芳临紫陌，回首忆沧波。<br>
　　年来倦萧索，但说淮南乐。并楫湖上游，连樯月中泊。<br>
　　沿溜入阊门，千灯夜市喧。喜逢邻舍伴，遥语问乡园。<br>
　　下淮风自急，树杪分郊邑。送客随岸行，离人出帆立。<br>
　　渔村绕水田，澹澹隔晴烟。欲就林中醉，先期石上眠。<br>
　　林昏天未曙，但向云边去。暗入无路山，心知有花处。<br>
　　登高日转明，下望见春城。洞里草空长，冢边人自耕。<br>
　　寥寥行异境，过尽千峰影。露色凝古坛，泉声落寒井。<br>
　　仙成不可期，多别自堪悲。为问桃源客，何人见乱时。<p>卷276_4  
「送姨弟裴均尉诸暨（此子先君元相旧判官）」卢纶<br> 
　　相悲得成长，同是外家恩。旧业废三亩，弱年成一门。<br>
　　城开山日早，吏散渚禽喧。东阁谬容止，予心君冀言。<p>卷276_5 「送邓州崔长史」卢纶<br> 
　　出山车骑次诸侯，坐领图书见督邮。绕郭桑麻通淅口，<br>
　　满川风景接襄州。高城鸟过方催夜，废垒蝉鸣不待秋。<br>
　　闻说元规偏爱月，知君长得伴登楼。<p>卷276_6 「送盐铁裴判官入蜀」卢纶<br> 
　　传诏收方贡，登车著赐衣。榷商蛮客富，税地芋田肥。<br>
　　云白风雷歇，林清洞穴稀。炎凉君莫问，见即在忘归。<p>卷276_7 「送魏广下第归扬州」卢纶<br> 
　　楚乡云水内，春日众山开。淮浪参差起，江帆次第来。<br>
　　独归初失桂，共醉忽停杯。汉诏年年有，何愁掩上才。<p>卷276_8 「送潘述应宏词下第归江南」卢纶<br> 
　　愁与醉相和，昏昏竟若何。感年怀阙久，失意梦乡多。<br>
　　雨里行青草，山前望白波。江楼覆棋好，谁引仲宣过。<p>卷276_9 「送从舅成都县丞广归蜀」卢纶<br> 
　　褒谷通岷岭，青冥此路深。晚程椒瘴热，野饭荔枝阴。<br>
　　古郡三刀夜，春桥万里心。唯应对杨柳，暂醉卓家琴。<p>卷276_10 「送宋校书赴宣州幕」卢纶<br> 
　　南想宣城郡，清江野戍闲。艨艟高映浦，睥睨曲随山。<br>
　　名寄图书内，威生将吏间。春行板桥暮，应伴庾公还。<p>卷276_11 「送李纵别驾加员外郎却赴常州幕」卢纶<br> 
　　霄汉正联飞，江湖又独归。暂欢同赐被，不待易朝衣。<br>
　　山雨迎军晚，芦风候火微。还当宴铃阁，谢守亦光辉。<p>卷276_12 「送元赞府重任龙门县」卢纶<br> 
　　二职亚陶公，归程与梦同。柳垂平泽雨，鱼跃大河风。<br>
　　混迹威长在，孤清志自雄。应嗤向隅者，空寄路尘中。<p>卷276_13 「送黎燧尉阳翟」卢纶<br> 
　　玉貌承严训，金声称上才。列筵青草偃，骤马绿杨开。<br>
　　潘县花添发，梅家鹤暂来。谁知望恩者，空逐路人回。<p>卷276_14 「送丹阳赵少府（即给事中涓亲弟）」卢纶<br> 
　　恭闻林下别，未至亦沾裳。荻岸雨声尽，江天虹影长。<br>
　　佩韦宗懒慢，偷橘爱芳香。遥想从公后，称荣在上堂。<p>卷276_15 「送菊潭王明府」卢纶<br> 
　　组绶掩衰颜，辉光里第间。晚凉经灞水，清昼入商山。<br>
　　行境逢花发，弹琴见鹤还。唯应理农后，乡老贺君闲。<p>卷276_16 「送陈明府赴萍县」卢纶<br> 
　　素舸载陶公，南随万里风。梅花成雪岭，橘树当家僮。<br>
　　祠掩荒山下，田开野荻中。岁终书善绩，应与古碑同。<p>卷276_17 「送申屠正字往湖南迎亲兼谒赵和州…并戏简前历阳李明府」卢纶<br> 
　　晓月S朦映水关，水边因到历阳山。千艘财货朱桥下，<br>
　　一曲闾阎青荻间。坦腹定逢潘令醉，上楼应伴庾公闲。<br>
　　欢馀若问南行计，知念天涯负米还。<p>卷276_18 「送李尚书郎君昆季侍从归觐滑州」卢纶<br> 
　　凤雏联翼美王孙，彩服戎装拟塞垣。金鼎对筵调野膳，<br>
　　玉鞭齐骑引行轩。冰河一曲旌旗满，墨诏千封雨露繁。<br>
　　更说务农将罢战，敢持歌颂庆晨昏。<p>卷276_19  
「送张调参军侍从归觐荆南因寄长林司空十四曙（得潜字）」卢纶<br> 
　　玉勒侍行b，郗超未有髯。守儒轻猎骑，承诲访沈潜。<br>
　　云势将峰杂，江声与屿兼。还当见王粲，应念二毛添。<p>卷276_20 「送马尚书郎君侍从归觐太原」卢纶<br> 
　　玉人垂玉鞭，百骑带岔K.从赏野邮静，献新秋果鲜。<br>
　　塞屯丰雨雪，虏帐失山川。遥想称觞后，唯当共被眠。<p>卷276_21 「送张成季往江上赋得垂杨」卢纶<br> 
　　垂杨真可怜，地胜觉春偏。一穗雨声里，千条池色前。<br>
　　露繁光的，日丽影团圆。若到隋堤望，应逢花满船。<p>卷276_22 「送陕府王司法」卢纶<br> 
　　东门雪覆尘，出送陕城人。粉郭朝喧市，朱桥夜掩津。<br>
　　上寮应重学，小吏已甘贫。谢x曾为掾，希君一比邻。<p>卷276_23 「送太常李主簿归觐省」卢纶<br> 
　　粲粲美仍都，清闲一贵儒。定交分玉剑，发咏写冰壶。<br>
　　风景随台位，河山入障图。上堂多庆乐，肯念谷中愚。<p>卷276_24 「送从叔程归西川幕」卢纶<br> 
　　千山冰雪晴，山静锦花明。群鹤栖莲府，诸戎拜柳营。<br>
　　浪依巴字息，风入蜀关清。岂念在贫巷，竹林鸣鸟声。<p>卷276_25 「送万巨」卢纶<br> 
　　把酒留君听琴，难堪岁暮离心。霜叶无风自落，<br>
　　秋云不雨空阴。人愁荒村路细，马怯寒溪水深。<br>
　　望断青山独立，更知何处相寻。<p>卷276_26 「途中遇雨马上口号留别张刘二端公」卢纶<br> 
　　阴雷慢转野云长，骏马双嘶爱雨凉。<br>
　　应念龙钟在泥滓，欲摧肝胆事王章。<p>卷276_27 「送夔州班使君」卢纶<br> 
　　晓日照楼船，三军拜峡前。白云随浪散，青壁与城连。<br>
　　万岭岷峨雪，千家橘柚川。还知楚河内，天子许经年。<p>卷276_28 「送从舅成都丞广归蜀（一作李端诗）」卢纶<br> 
　　巴字天边水，秦人去是归。栈长山雨响，溪乱火田稀。<br>
　　俗富行应乐，官雄禄岂微。魏舒终有泪，还识宁家衣。<p>卷276_29 「无题」卢纶<br> 
　　耻将名利托交亲，只向尊前乐此身。才大不应成滞客，<br>
　　时危且喜是闲人。高歌犹爱思归引，醉语惟夸漉酒巾。<br>
　　□□□□□□□，岂能偏遣老风尘。<p>卷276_30 「题念济寺」卢纶<br> 
　　灵空闻偈夜清净，雨里花枝朝暮开。<br>
　　故友九泉留语别，逐臣千里寄书来。<p>卷276_31 「河口逢江州朱道士因听琴」卢纶<br> 
　　庐山道士夜携琴，映月相逢辨语音。<br>
　　引坐霜中弹一弄，满船商客有归心。<p>卷276_32 「送夏侯校书归华阴别墅」卢纶<br> 
　　山前白鹤村，竹雪覆柴门。候客定为黍，务农因燎原。<br>
　　乳冰悬暗井，莲石照晴轩。贳酒邻里睦，曝衣场圃喧。<br>
　　依然望君去，余性亦何昏。<p>卷276_33 「送绛州郭参军」卢纶<br> 
　　炎天故绛路，千里麦花香。董泽雷声发，汾桥水气凉。<br>
　　府趋随宓贱，野宴接王祥。送客今何幸，经宵醉玉堂。<p>卷276_34 「中书舍人李座上送颍阳徐少府」卢纶<br> 
　　颍阳春色似河阳，一望繁花一县香。<br>
　　今日送官君最恨，可怜才子白须长。<p>卷276_35 「与从弟瑾同下第后出关言别」卢纶<br> 
　　同作金门献赋人，二年悲见故园春。<br>
　　到阙不沾新雨露，还家空带旧风尘。<br>
　　杂花飞尽柳阴阴，官路逶迤绿草深。<br>
　　对酒已成千里客，望山空寄两乡心。<br>
　　出关愁暮一沾裳，满野蓬生古战场。<br>
　　孤村树色昏残雨，远寺钟声带夕阳。<br>
　　谁怜苦志已三冬，却欲躬耕学老农。<br>
　　流水白云寻不尽，期君何处得相逢。<p>卷276_36 「赴虢州留别故人」卢纶<br> 
　　世故相逢各未闲，百年多在别离间。<br>
　　昨夜秋风今夜雨，不知何处入空山。<p>卷276_37 「冬夜赠别友人」卢纶<br> 
　　愁听千家流水声，相思独向月中行。侵阶暗草秋霜重，<br>
　　遍郭寒山夜月明。连年客舍唯多病，数亩田园又废耕。<br>
　　更送乘轺归上国，应怜贡禹未成名。<p>卷276_38 「送顾秘书献书后归岳州」卢纶<br> 
　　黄叶落不尽，苍苔随雨生。当轩置尊酒，送客归江城。<br>
　　竹里闻机杼，舟中见弟兄。岳阳贤太守，应为改乡名。<p>卷276_39  
「送卫司法河中觐省（即故王吏部延昌外甥）」卢纶<br> 
　　出身因强学，不以外家荣。年少无遗事，官闲有政声。<br>
　　晓山临野渡，落日照军营。共赏高堂下，连行弟与兄。<p>卷276_40 「送从叔牧永州」卢纶<br> 
　　五侯轩盖行何疾，零陵太守登车日。零陵太守泪盈巾，<br>
　　此日长安方欲春。虎府龙节照岐路，何苦愁为江海人。<br>
　　彼方韶景无时节，山水诸花恣开发。客投津戍少闻猿，<br>
　　雁过潇湘更逢雪。郡斋无事好闲眠，粳稻油油绿满川。<br>
　　浪里争迎三蜀货，月中喧泊九江船。今朝小阮同夷老，<br>
　　欲问明年借几年。<p>卷276_41 「送赵真长归夏县旧山依阳征君读书」卢纶<br> 
　　临杯忽泫然，非是恶离弦。尘陌望松雪，我衰君少年。<br>
　　幽僧曝山果，寒鹿守冰泉。感物如有待，况依回也贤。<p>卷276_42 「留别耿侯钊冯著」卢纶<br> 
　　相识少相知，与君俱已衰。笙镛新宅第，岐路古山陂。<br>
　　学道功难就，为儒事本迟。惟当与渔者，终老遂其私。<p>卷276_43 「送浑炼归觐却赴阙庭」卢纶<br> 
　　露幕拥簪裾，台庭饯伯鱼。彩衣人竞看，银诏帝亲书。<br>
　　知子当元老，为臣饯二疏。执期已迫，捧膳步宁徐。<br>
　　而我诚愚者，夫君岂病诸。探题多决胜，馔玉每分馀。<br>
　　荣比成功后，恩同造化初。甑尘方欲合，笼翮或将舒。<br>
　　榆荚钱难比，杨花雪不如。明朝古堤路，心断玉人车。<p>卷276_44 「送崔拾遗」卢纶<br> 
　　皎洁无瑕清玉壶，晓乘华蚁蛱灬椤Ｊ建每闻宗谨孝，<br>
　　刘歆不敢f师儒。谏修郊庙开宸虑，议按休征浅瑞图。<br>
　　今日攀车复何者，辕门垂白一愚夫。<p>卷276_45 「送浑别驾赴舒州」卢纶<br> 
　　江平芦荻齐，五两贴樯低。绕郭覆晴雪，满船闻曙鸡。<br>
　　@鲂宜入贡，橘柚亦成蹊。还似海沂日，风清无鼓鼙。<p>卷276_46 「送从叔士准赴任润州司士」卢纶<br> 
　　云起山城暮，沈沈江上天。风吹建业雨，浪入广陵船。<br>
　　久是吴门客，尝闻谢守贤。终悲去国远，泪尽竹林前。<p>卷276_47 「送尹枢令狐楚及第后归觐」卢纶<br> 
　　佳人比香草，君子即芳兰。宝器金重，清音玉寒。<br>
　　贡文齐受宠，献礼两承欢。鞍马并汾地，争迎陆与潘。<p>卷276_48 「东潭宴饯河南赵少府」卢纶<br> 
　　十载奉戎轩，日闻君子言。方将贺荣爵，遽乃怆离尊。<br>
　　岸转台阁丽，潭清弦管繁。松篁难晦节，雨露不私恩。<br>
　　坐使吏相勉，居为儒所尊。可怜桃李树，先发信陵门。<p>卷276_49 「赋得馆娃宫送王山人游江东」卢纶<br> 
　　苍苍枫树林，草合废宫深。越水风浪起，吴王歌管沈。<br>
　　燕归巢已尽，鹤语冢难寻。旅泊彼何夜，希君抽玉琴。<p>卷276_50 「送畅当还旧山」卢纶<br> 
　　常逢明月马尘间，是夜照君归处山。<br>
　　山中松桂花尽发，头白属君如等闲。<p>卷276_51 「卵章彻送挺S归翠微寺」卢纶<br> 
　　挺S惠学该儒释，袖有颜徐真草迹。一斋三请纪行诗，<br>
　　诮我垂鞭弄鸣镝。寺悬金榜半山隅，石路荒凉松树枯。<br>
　　虎迹印雪大如斗，闰月暮天过得无。<p>卷276_52 「送契玄法师赴内道场」卢纶<br> 
　　昏昏醉老夫，灌顶遇醍醐。嫔御呈心镜，君王赐髻珠。<br>
　　降魔须战否，问疾敢行无。深契何相秘，儒宗本不殊。<p>卷276_53 「送畅当赴山南幕」卢纶<br> 
　　含情脱佩刀，持以佐贤豪。是月霜霰下，伊人行役劳。<br>
　　事将名共易，文与行空高。去矣奉戎律，悲君为我曹。<p>卷276_54 「颜侍御厅丛篁咏送薛存诚」卢纶<br> 
　　玉干百馀茎，生君此堂侧。拂帘寒雨响，拥砌深溪色。<br>
　　何事凤凰雏，兹焉理归翼。<p>卷276_55 「秋晚河西县楼送浑中允赴朝阙」卢纶<br> 
　　高楼吹玉箫，车马上河桥。岐路自奔隘，壶觞终寂寥。<br>
　　芳兰生贵里，片玉立清朝。今日台庭望，心遥非地遥。<p>卷276_56 「达奚中丞东斋壁画山水…得树杪悬泉送长安赵元阳少府」卢纶<br> 
　　素壁画飞泉，从云落树颠。练垂疑叶响，云并觉枝偏。<br>
　　利物得双剑，为儒当一贤。应思洒尘陌，调膳亦芳鲜。<p>卷276_57 「送信州姚使君」卢纶<br> 
　　朱幡徐转候群官，猿鸟无声郡宇宽。楚国上腴收赋重，<br>
　　汉家良牧得人难。铜铅满穴山能富，鸿雁连群地亦寒。<br>
　　几日政声闻户外，九江行旅得相欢。<p>卷276_58 「送畅当」卢纶<br> 
　　四望无极路，千里流大河。秋风满离袂，唯老事唯多。<p>卷276_59 「送史兵曹判官赴楼烦」卢纶<br> 
　　渥洼龙种散云时，千里繁花乍别离。中有重臣承霈泽，<br>
　　外无轻虏犯旌旗。山川自与郊s合，帐幕时因水草移。<br>
　　敢谢亲贤得琼玉，仲宣能赋亦能诗。<p>卷276_60 「送昙延法师讲罢赴上都」卢纶<br> 
　　金缕袈裟国大师，能销坏宅火烧时。<br>
　　复来拥膝说无住，知向人天何处期。<p>卷276_61 「送道士郄彝素归内道场」卢纶<br> 
　　病老正相仍，忽逢张道陵。羽衣风淅淅，仙貌玉棱棱。<br>
　　叱我问中寿，教人祈上升。楼居五云里，几与武皇登。<p>卷276_62 「赋得彭祖楼送杨德宗归徐州幕」卢纶<br> 
　　四户八窗明，玲珑逼上清。外栏黄鹄下，中柱紫芝生。<br>
　　每带云霞色，时闻箫管声。望君兼有月，幢盖俨层城。<p>卷276_63 「送饯从叔辞丰州幕归嵩阳旧居」卢纶<br> 
　　白须宗孙侍坐时，愿持寿酒前致词。鄙词何所拟，<br>
　　请自边城始。边城贵者李将军，战鼓遥疑天上闻。<br>
　　屯田布锦周千里，牧马攒花溢万群。白云本是乔松伴，<br>
　　来绕青营复飞散。三声画角咽不通，万里蓬根一时断。<br>
　　丰州闻说似凉州，沙塞晴明部落稠。行客已去依独戍，<br>
　　主人犹自在高楼。梦亲旌旆何由见，每阻清风一回面。<br>
　　洞里先生那怪迟，人天无路自无期。砂泉丹井非同味，<br>
　　桂树榆林不并枝。吾翁致身殊得计，地仙亦是三千岁。<br>
　　莫著戎衣期上清，东方曼倩逢人轻。<p>卷276_64 「送静居法师」卢纶<br> 
　　五色香幢重复重，宝舆升座发神钟。U卜名花飘不断，<br>
　　醍醐法味洒何浓。九天论道当宸眷，七祖传心合圣踪。<br>
　　愿比灵山前世别，多生还得此相逢。<p>卷276_65 「送刘判官赴丰州（一作赴天德军）」卢纶<br> 
　　衔杯吹急管，满眼起风砂。大漠山沈雪，长城草发花。<br>
　　策行须耻战，虏在莫言家。余亦祈勋者，如何别左车。<p>卷276_66 「将赴京留献令公」卢纶<br> 
　　沙鹤惊鸣野雨收，大河风物飒然秋。<br>
　　力微恩重谅难报，不是行人不解愁。<p>卷276_67 「落第后归山下旧居留别刘起居昆季」卢纶<br> 
　　寂寞过朝昏，沈忧岂易论。有时空卜命，无事可酬恩。<br>
　　寄食依邻里，成家望子孙。风尘知世路，衰贱到君门。<br>
　　醉里因多感，愁中欲强言。花林逢废井，战地识荒园。<br>
　　怅别临晴野，悲春上古原。鸟归山外树，人过水边村。<br>
　　潘岳方称老，嵇康本厌喧。谁堪将落羽，回首仰飞翻。<p>卷276_68 「将赴阌乡灞上留别钱起员外」卢纶<br> 
　　暖景登桥望，分明春色来。离心自惆怅，车马亦裴回。<br>
　　远雪和霜积，高花占日开。从官竟何事，忧患已相催。<p>卷276_69  
「虢州逢侯钊同寻南观因赠别（时居停务）」卢纶<br> 
　　相见翻惆怅，应怜责废官。过深惭禄在，识浅赖刑宽。<br>
　　独失耕农业，同思弟侄欢。衰贫羞客过，卑束会君难。<br>
　　放鹤登云壁，浇花绕石坛。兴还江海上，迹在是非端。<br>
　　林密风声细，山高雨色寒。悠然此中别，宾仆亦阑干。<p>卷276_70  
「赴池州拜觐舅氏留上考功郎中舅（时舅氏初贬官池州）」卢纶<br> 
　　孤贱易蹉跎，其如酷似何。衰荣同族少，生长外家多。<br>
　　别国桑榆在，沾衣血泪和。应怜失行雁，霜霰寄烟波。<p>卷276_71 「送从侄滁州觐省」卢纶<br> 
　　爱尔似龙媒，翩翩千里回。书从外氏学，竹自晋时栽。<br>
　　拥棹逢鸥舞，凭阑见雨来。上堂多庆乐，不醉莫停杯。<p>卷276_72 「奉和圣制麟德殿宴百僚」卢纶<br> 
　　云辟御筵张，山呼圣寿长。玉栏丰瑞草，金陛立神羊。<br>
　　台鼎资庖膳，天星奉酒浆。蛮夷陪作位，犀象舞成行。<br>
　　网已祛三面，歌因守四方。千秋不可极，花发满宫香。<p>卷276_73  
「和考功王员外杪秋忆终南旧居（一作岑参诗，或常衮诗）」卢纶<br> 
　　静忆溪边宅，知君许谢公。晓霜凝耒耜，初日照梧桐。<br>
　　涧鼠喧藤蔓，山禽窜石丛。白云当岭雨，黄叶绕阶风。<br>
　　野果垂桥上，高泉落水中。欢荣来自间，羸贱赏曾同。<br>
　　月满珠藏海，天晴鹤在笼。馀阴如可寄，愿得隐墙东。<p>卷276_74 「酬畅当寻嵩岳麻道士见寄」卢纶<br> 
　　闻逐樵夫闲看棋，忽逢人世是秦时。开云种玉嫌山浅，<br>
　　渡海传书怪鹤迟，阴洞石床微有字，古坛松树半无枝。<br>
　　烦君远示青囊，愿得相从一问师。<p>卷276_75 「酬李端长安寓居偶咏见寄」卢纶<br> 
　　自别前峰隐，同为外累侵。几年亲酒会，此日有僧寻。<br>
　　学稼功还弃，论边事亦沈。众欢徒满目，专爱久离心。<br>
　　览鬓丝垂镜，弹琴泪洒襟。访田悲洛下，寄宅忆山阴。<br>
　　薄溜漫青石，横云架碧林。坏檐藤障密，衰菜棘篱深。<br>
　　流散俱多故，忧伤并在今。唯当俟高躅，归止共抽簪。<p>卷276_76  
「和常舍人晚秋集贤院即事十二韵寄赠江南徐薛二侍郎」卢纶<br> 
　　纶阁九华前，森沈彩仗连。洞门开旭日，清禁肃秋天。<br>
　　霜满朝容备，钟馀漏唱传。摇陪羽扇，端弁入炉烟。<br>
　　麟笔删金篆，龙绡荐玉编。汲书荀勖定，汉史蔡邕专。<br>
　　御竹潜通笋，宫池暗泻泉。乱丛萦弱蕙，坠叶洒枯莲。<br>
　　列署齐游日，重江并谪年。登封思议草，侍讲忆同筵。<br>
　　沧海风涛广，黝山瘴雨偏。唯应缄上宝，赠远一呈妍。<p>卷276_77 「酬苗员外仲夏归郊居遇雨见寄」卢纶<br> 
　　雷响风仍急，人归鸟亦还。乱云方至水，骤雨已喧山。<br>
　　田鼠依林上，池鱼戏草间。因兹屏埃雾，一咏一开颜。<p>卷276_78 「和太常王卿立秋日即事」卢纶<br> 
　　嵩高云日明，潘岳赋初成。篱槿花无色，阶桐叶有声。<br>
　　绛纱垂簟净，白羽拂衣轻。鸿雁悲天远，龟鱼觉水清。<br>
　　别弦添楚思，牧马动边情。田雨农官问，林风苑吏惊。<br>
　　松篁终茂盛，蓬艾自衰荣。遥仰凭轩夕，惟应喜宋生。 
<p>　　卷二百七十七<p>卷277_1 「和李使君三郎早秋城北亭楼宴崔司士…关中弟张评事时遇」卢纶<br>
　　黄花古城路，上尽见青山。桑柘晴川口，牛羊落照间。<br>
　　野情随卷幔，军士隔重关。道合偏多赏，官微独不闲。<br>
　　鹤分琴久罢，书到雁应还。为谢登龙客，琼枝寄一攀。<p>卷277_2 「和赵端公九日登石亭上和州家兄」卢纶<br>
　　洛浦想江津，悲欢共此辰。采花湖岸菊，望国旧楼人。<br>
　　雁别声偏苦，松寒色转新。传书问渔叟，借寇尔何因。<p>卷277_3 「酬赵少尹戏示诸侄元阳等因以见赠」卢纶<br>
　　八龙三虎俨成行，琼树花开鹤翼张。且请同观舞鸲鹆，<br>
　　何须竟哂食槟榔。归时每爱怀朱橘，戏处常闻佩紫囊。<br>
　　谬入阮家逢庆乐，竹林因得奉壶觞。<p>卷277_4 
「奉和户曹叔夏夜寓直寄呈同曹诸公并见示」卢纶<br>
　　敛板捧清词，恭闻侍直时。暮尘归众骑，邃宇舍诸司。<br>
　　华月先灯至，清风与簟随。乱萤光熠熠，行树影离离。<br>
　　龙卧人宁识，鹏抟`岂知。便因当五夜，敢望竹林期。<p>卷277_5 「和金吾裴将军使往河北宣慰…兼寄赵侍郎赵卿拜陵未回」卢纶<br>
　　飞轩不驻轮，感激汉儒臣。气慑千夫勇，恩传万里春。<br>
　　古原收野燎，寒笛怨空邻。书此达良友，五陵风雨频。<p>卷277_6 「和太常李主簿秋中山下别墅即事」卢纶<br>
　　清秋来几时，宋玉已先知。旷朗霞映竹，澄明山满池。<br>
　　葺桥双鹤赴，收果众猿随。韶乐方今奏，云林徒蔽亏。<p>卷277_7 「酬韦渚秋夜有怀见寄」卢纶<br>
　　萧条良夜永，秋草对衰颜。露下鸟初定，月明人自闲。<br>
　　独悲无旧业，共喜出时艰。为问功成后，同游何处山。<p>卷277_8 「同吉中孚梦桃源」卢纶<br>
　　春雨夜不散，梦中山亦阴。云中碧潭水，路暗红花林。<br>
　　花水自深浅，无人知古今。<br>
　　夜静春梦长，梦逐仙山客。园林满芝X，鸡犬傍篱栅。<br>
　　几处花下人，看予笑头白。<p>卷277_9 
「同柳侍郎题侯钊侍郎新昌里（一作酬候钊侍郎春日见寄）」卢纶<br>
　　清源君子居，左右尽图书。三径春自足，一瓢欢有馀。<br>
　　庭莎成野席，阑药是家蔬。幽显岂殊迹，昔贤徒病诸。<p>卷277_10 「酬孙侍御春日见寄」卢纶<br>
　　经过里巷春，同是谢家邻。顾我觉衰早，荷君留醉频。<br>
　　松高犹覆草，鹤起暂萦尘。始悟达人志，患名非患贫。<p>卷277_11 「和王员外冬夜寓直」卢纶<br>
　　高步长裾锦帐郎，居然自是汉贤良。潘岳叙年因鬓发，<br>
　　扬雄托谏在文章。九天韶乐飘寒月，万户香尘`晓霜。<br>
　　坐见重门俨朝骑，可怜云路独翱翔。<p>卷277_12 「酬金部王郎中省中春日见寄」卢纶<br>
　　南宫树色晓森森，虽有春光未有阴。鹤侣正疑芳景引，<br>
　　玉人那为簿书沈。山含瑞气偏当日，莺逐轻风不在林。<br>
　　更有阮郎迷路处，万株红树一溪深。<p>卷277_13 「奉和陕州十四翁中丞寄雷州二十翁司户」卢纶<br>
　　联飞独不前，迥落海南天。贾傅竟行矣，邵公唯泫然。<br>
　　瘴开山更远，路极水无边。沈劣本多感，况闻原上篇。<p>卷277_14 「和李中丞酬万年房署少府过汾州景云观…李早年同居此观」卢纶<br>
　　显晦澹无迹，贤哉常晏如。如何警孤鹤，忽乃传双鱼。<br>
　　叙以泉石旧，怅然风景馀。低回青油幕，梦寐白云居。<br>
　　玉洞桂香满，雪坛松影疏。沈思瞩仙侣，纾组正军书。<br>
　　积学早成道，感恩难遂初。梅生谅多感，归止岂吾庐。<p>卷277_15 
「酬陈郎中冬至携柳郎窦郎归河中旧居见寄」卢纶<br>
　　三旬一休沐，清景满林庐。南郭群儒从，东床两客居。<br>
　　烧烟浮雪野，麦陇润冰渠。班白皆持酒，蓬茅尽有书。<br>
　　终期买寒渚，同此利蒲鱼。<p>卷277_16 「酬李益端公夜宴见赠」卢纶<br>
　　戚戚一西东，十年今始同。可怜歌酒夜，相对两衰翁。<p>卷277_17 
「和陈郎中拜本府少尹兼侍御史献上侍中因呈同院诸公」卢纶<br>
　　金印垂鞍白马肥，不同疏广老方归。三千士里文章伯，<br>
　　四十年来锦绣衣。节比青松当涧直，心随黄雀绕檐飞。<br>
　　乡中贺者唯争路，不识传呼獬豸威。<p>卷277_18 「和王仓少尹暇日言怀」卢纶<br>
　　清秋多暇日，况乃是夫君。习静通仙事，书空阅篆文。<br>
　　剑飞终上汉，鹤梦不离云。无限烟霄路，何嗟迹未分。<p>卷277_19 「和崔侍郎游万固寺」卢纶<br>
　　闻说中方高树林，曙华先照啭春禽。风云才子冶游思，<br>
　　蒲柳老人惆怅心。石路青苔花漫漫，雪檐垂溜玉森森。<br>
　　贺君此去君方至，河水东流西日沉。<p>卷277_20 「和裴延龄尚书寄题果州谢舍人仙居」卢纶<br>
　　飘然去谒八仙翁，自地从天香满空。紫盖迥标双鹤上，<br>
　　语音犹在五云中。青溪不接渔樵路，丹井唯传草木风。<br>
　　歌此因思捧金液，露盘长庆汉皇宫。<p>卷277_21 
「酬崔侍御早秋卧病书情见寄时君亦抱疾在假中」卢纶<br>
　　掷地金声信有之，莹然冰玉见清词。元凯癖成官始贵，<br>
　　相如渴甚貌逾衰。荒园每觉虫鸣早，华馆常闻客散迟。<br>
　　寂寞罢琴风满树，几多黄叶落蛛丝。<p>卷277_22 
「酬灵澈上人（一和口号戏赠灵澈上人时奉事入城）」卢纶<br>
　　军人奉役本无期，落叶花开总不知。<br>
　　走马城中头雪白，若为将面见汤师。<p>卷277_23 「敬酬大府二十四舅览诗卷因以见示」卢纶<br>
　　郄公怜戆亦怜愚，忽赐金盘径寸珠。彻底碧潭滋涸溜。<br>
　　压枝红艳照枯株。九门洞启延高论，百辟联行挹大儒。<br>
　　顾己文章非酷似，敢将幽劣俟洪炉。<p>卷277_24 「雨中酬友人」卢纶<br>
　　看山独行归竹院，水绕前阶草生遍。<br>
　　空林细雨暗无声，唯有愁心两相见。<p>卷277_25 「酬人失题」卢纶<br>
　　孤鸾将鹤群，晴日丽春云。何幸晚飞者，清音长此闻。<p>卷277_26 「哭司农苗主簿」卢纶<br>
　　原头殡御绕新茔，原下行人望哭声。<br>
　　更想秋山连古木，唯应石上见君名。<p>卷277_27 「得耿司法书因叙长安故友零落兵部…郑仓曹畅参军昆季」卢纶<br>
　　鬓似衰蓬心似灰，惊悲相集老相催。故友九泉留语别，<br>
　　逐臣千里寄书来。尘容带病何堪问，泪眼逢秋不喜开。<br>
　　幸接野居宜屣步，冀君清夜一申哀。<p>卷277_28 
「同兵部李纾侍郎刑部包佶侍郎哭皇甫侍御曾」卢纶<br>
　　攀龙与泣麟，哀乐不同尘。九陌霄汉侣，一灯冥漠人。<br>
　　舟沈惊海阔，兰折怨霜频。已矣复何见，故山应更春。<p>卷277_29 「纶与吉侍郎中孚司空郎中曙苗员外发崔补阙峒…侯仓曹钊」卢纶<br>
　　禀命孤且贱，少为病所婴。八岁始读书，四方遂有兵。<br>
　　童心幸不羁，此去负平生。是月胡入洛，明年天陨星。<br>
　　夜行登灞陵，惝恍靡所征。云海一翻荡，鱼龙俱不宁。<br>
　　因浮襄江流，远寄鄱阳城。鄱阳富学徒，诮我戆无营。<br>
　　谕以诗礼义，勖随宾荐名。舟车更滞留，水陆互阴晴。<br>
　　晓望怯云阵，夜愁惊鹤声。凄凄指宋郊，浩浩入秦京。<br>
　　l气既风散，皇威如日明。方逢粟比金，未识公与卿。<br>
　　十上不可待，三年竟无成。偶为达者知，扬我于王廷。<br>
　　素志且不立，青袍徒见萦。昏孱夙自保，静躁本殊形。<br>
　　始趋甘棠阴，旋遇密人迎。考实绩无取，责能才固轻。<br>
　　新丰古离宫，宫树锁云扃。中复莅兹邑，往惟曾所经。<br>
　　缭垣何逶迤，水殿亦峥嵘。夜雨滴金砌，阴风吹玉楹。<br>
　　官曹虽检率，国步日夷平。命蹇固安分，祸来非有萌。<br>
　　因逢骇浪飘，几落无辜刑。巍巍登坛臣，独正天柱倾。<br>
　　悄悄失途子，分将秋草并。百年甘守素，一顾乃拾青。<br>
　　相逢十月交，众卉飘已零。感旧谅戚戚，问孤恳茕茕。<br>
　　侍郎文章宗，杰出淮楚灵。掌赋若吹籁，司言如建瓴。<br>
　　郎中善馀庆，雅韵与琴清。郁郁松带雪，萧萧鸿入冥。<br>
　　员外真贵儒，弱冠被华缨。月香飘桂实，乳溜滴琼英。<br>
　　补阙思冲融，巾拂艺亦精。彩蝶戏芳圃，瑞云凝翠屏。<br>
　　拾遗兴难侔，逸调旷无程。九酝贮弥洁，三花寒转馨。<br>
　　校书才智雄，举世一娉婷。赌墅鬼神变，属词鸾凤惊。<br>
　　差肩曳长裾，总辔奉和铃。共赋瑶台雪，同观金谷筝。<br>
　　倚天方比剑，沈井忽如瓶。神昧不可问，天高莫尔听。<br>
　　君持玉盘珠，泻我怀袖盈。读罢涕交颐，愿言跻百龄。<p>卷277_30 
「酬李叔度秋夜喜相遇因伤关东僚友丧逝见赠」卢纶<br>
　　寒月照秋城，秋风泉涧鸣。过时见兰蕙，独夜感衰荣。<br>
　　酒散同移疾，心悲似远行。以愚求作友，何德敢称兄。<br>
　　谷变波长急，松枯药未成。恐看新鬓色，怯问故人名。<br>
　　野泽云阴散，荒原日气生。羁飞本难定，非是恶弦惊。<p>卷277_31 「同李益伤秋」卢纶<br>
　　岁去人头白，秋来树叶黄。搔头向黄叶，与尔共悲伤。<p>卷277_32 「白发叹」卢纶<br>
　　发白晓梳头，女惊妻泪流。不知丝色后，堪得几回秋。<p>卷277_33 「逢病军人」卢纶<br>
　　行多有病住无粮，万里还乡未到乡。<br>
　　蓬鬓哀吟古城下，不堪秋气入金疮。<p>卷277_34 「村南逢病叟」卢纶<br>
　　双膝过颐顶在肩，四邻知姓不知年。<br>
　　卧驱鸟雀惜禾黍，犹恐诸孙无社钱。<p>卷277_35 「七夕诗（同用秋字，一作他乡七夕）」卢纶<br>
　　祥光若可求，闺女夜登楼。月露浩方下，河云凝不流。<br>
　　铅华潜警曙，机杼暗传秋。回想敛馀眷，人天俱是愁。<p>卷277_36 「七夕诗（同用期字）」卢纶<br>
　　凉风吹玉露，河汉有幽期。星彩光仍隐，云容掩复离。<br>
　　良宵惊曙早，闰岁怨秋迟。何事金闺子，空传得网丝。<p>卷277_37 「长门怨」卢纶<br>
　　空空古廊殿，寒月落斜晖。卧听未央曲，满箱歌舞衣。<p>卷277_38 「妾薄命」卢纶<br>
　　妾年初二八，两度嫁狂夫。薄命今犹在，坚贞扫地无。<p>卷277_39 「伦开府席上赋得咏美人名解愁」卢纶<br>
　　不敢苦相留，明知不自由。颦眉乍欲语，敛笑又低头。<br>
　　舞态兼些醉，歌声似带羞。今朝总见也，只不解人愁。<p>卷277_40 「王评事驸马花烛诗」卢纶<br>
　　万条银烛引天人，十月长安半夜春。<br>
　　步障三千隘将断，几多珠翠落香尘。<br>
　　一人女婿万人怜，一夜调疏抵百年。<br>
　　为报司徒好将息，明珠解转又能圆。<br>
　　人主人臣是亲家，千秋万岁保荣华。<br>
　　几时曾向高天上，得见今宵月里花。<br>
　　比翼和鸣双凤凰，欲栖金帐满城香。<br>
　　平明却入天泉里，日气钗迳光。<p>卷277_41 「和赵给事白蝇拂歌」卢纶<br>
　　华堂多众珍，白拂称殊异。柄裁沈节香袭人，<br>
　　上结为文下垂穗。霜缕霏微莹且柔，虎须乍细龙髯稠。<br>
　　皎然素色不因染，淅尔凉风非为秋。群蝇青苍恣游息，<br>
　　广庖万品无颜色。金屏成点玉成瑕，昼眠宛转空咨嗟。<br>
　　此时满筵看一举，荻花忽旋杨花舞，砉如寒隼惊暮禽，<br>
　　飒若繁埃得轻雨。主人说是故人留，每诫如新比白头。<br>
　　若将挥玩闲临水，愿接波中一白鸥。<p>卷277_42 「萧常侍瘿柏亭歌」卢纶<br>
　　柏之异者山中灵，何人断绝为君亭。云翻浪卷不可识，<br>
　　鸟兽成形花倒植。莓苔旧点色尚青，霹雳残痕节犹黑。<br>
　　金貂主人汉三老，构此穷年下朝早。心规目制不暂疲，<br>
　　匠者受之无一词。清晨拂匣菱生镜，落日凭阑星满池。<br>
　　攒甍斗拱无斤迹，根瘿联悬同素壁。数层乱泻云里峰，<br>
　　万片争呈雪中石，重帘不动自飘香，似到瀛洲白玉堂。<br>
　　水精如意刁金色，云母屏风透掩光。四阶绵绵被纤草，<br>
　　草上依微众山道。松间汲井烟翠寒，洞里围棋天景好。<br>
　　愚儒敢欲贺成功，鸾凤栖翔固不同。应念废材今接地，<br>
　　一枝思寄户庭中。<p>卷277_43 「慈恩寺石磬歌」卢纶<br>
　　灵山石磬生海西，海涛平处与山齐。长眉老僧同佛力，<br>
　　咒使鲛人往求得。珠穴沈成绿浪痕，天衣拂尽苍苔色。<br>
　　星汉徘徊山有风，禅翁静扣月明中。群仙下云龙出水，<br>
　　鸾鹤交飞半空里。山精木魅不可听，落叶秋砧一时起。<br>
　　花宫杳杳响泠泠，无数沙门昏梦醒。古廊灯下见行道，<br>
　　疏林池边闻诵经。徒壮洪钟秘高阁，万金费尽工雕凿。<br>
　　岂如全质挂青松，数叶残云一片峰。吾师宝之寿中国，<br>
　　愿同劫石无终极。<p>卷277_44 「送张郎中还蜀歌」卢纶<br>
　　秦家御史汉家郎，亲专两印征殊方。功成走马朝天子，<br>
　　伏槛论边若流水。晓离仙署趋紫微，夜接高儒读青史。<br>
　　泸南五将望君还，愿以天书示百蛮。曲栈重江初过雨，<br>
　　前旌后骑不同山。迎车拜舞多耆老，旧卒新营遍青草。<br>
　　塞口云生火候迟，烟中鹤唳军行早。黄花川下水交横，<br>
　　远映孤霞蜀国晴。邛竹笋长椒瘴起，荔枝花发杜鹃鸣。<br>
　　回首岷峨半天黑，传觞接膝何由得。空令豪士仰威名，<br>
　　无复贫交恃颜色。垂杨不动雨纷纷，锦帐胡瓶争送君。<br>
　　须臾醉起箫笳发，空见红旌入白云。<p>卷277_45 
「宴席赋得姚美人拍筝歌（美人曾在禁中）」卢纶<br>
　　出帘仍有钿筝随，见罢翻令恨识迟。微收皓腕缠红袖，<br>
　　深遏朱弦低翠眉。忽然高张应繁节，玉指回旋若飞雪。<br>
　　凤箫韶管寂不喧，绣幕纱窗俨秋月。有时轻弄和郎歌，<br>
　　慢处声迟情更多。已愁红脸能佯醉，又恐朱门难再过，<br>
　　昭阳伴里最聪明，出到人间才长成。遥知禁曲难翻处，<br>
　　犹是君王说小名。<p>卷277_46 「陈郎中北亭送侯钊侍御赋得带冰流歌」卢纶<br>
　　溪中鸟鸣春景旦，一派寒冰忽开散。璧方镜员流不断，<br>
　　白云鳞鳞满河汉。叠处浅，旋处深。撇捩寒鱼上复沉，<br>
　　群鹅鼓舞扬清音。主人有客簪白笔，玉壶贮水光如一。<br>
　　持此赠君君饮之，圣君识君冰玉姿。<p>卷277_47 「栖岩寺隋文帝马脑盏歌」卢纶<br>
　　天宫宝器隋朝物，锁在金函比金骨。开函捧之光乃发，<br>
　　阿修罗王掌中月。五云如拳轻复浓，昔曾e酒今藏龙。<br>
　　规形环影相透彻，乱雪繁花千万重。可怜贞质无今古，<br>
　　可叹隋陵一g土。宫中艳女满宫春，得亲此宝能几人。<br>
　　一留寒殿殿将坏，唯有幽光通隙尘。山中老僧眉似雪，<br>
　　忍死相传保扃~.<p>卷277_48 「难绾刀子歌」卢纶<br>
　　黄金鞘里青芦叶，丽若剪成且。轻冰薄玉状不分，<br>
　　一尺寒光堪决云。吹毛可试不可触，似有虫搜阙裂文。<br>
　　淬之几堕前池水，焉知不是蛟龙子。割鸡刺虎皆若空，<br>
　　愿应君心逐君指。并州难绾竟何人，每成此物如有神。<p>卷277_49 「腊日观咸宁王部曲娑勒擒豹歌」卢纶<br>
　　山头尤战出，山下猎围照初日。前林有兽未识名，<br>
　　将军促骑无人声，潜形l伏草不动，双雕旋转群鸦鸣。<br>
　　阴方质子才三十，译语受词蕃语揖。舍鞍解甲疾如风，<br>
　　人忽虎蹲兽人立。H然扼颡批其颐，爪牙委地涎淋漓。<br>
　　既苏复吼拗仍怒，果协英谋生致之。拖自深丛目如电，<br>
　　万夫失容千马战。传呼贺拜声相连，杀气腾凌阴满川。<br>
　　始知缚虎如缚鼠，败虏降羌生眼前。祝尔嘉词尔无苦，<br>
　　献尔将随犀象舞。苑中流水禁中山，期尔攫搏开天颜。<br>
　　非熊之兆庆无极，愿纪雄名传百蛮。<p>卷277_50 「赋得白鸥歌送李伯康归使」卢纶<br>
　　积水深源，白鸥翻翻。倒影光素，于潭之间。<br>
　　衔鱼鱼落乱惊鸣，争扑莲丛莲叶倾。<br>
　　尔不见波中鸥鸟闲无营，何必汲汲劳其生。<br>
　　柳花冥鞔蟮炭冢悠扬相和乍无有。轻随去浪杳不分，<br>
　　细舞清风亦何有。似君换得白鹅时，独凭阑干雪满池。<br>
　　今日还同看鸥鸟，如何羽翮复参差。复参差，<br>
　　海涛澜漫何由期。<p>卷277_51 「皇帝感词」卢纶<br>
　　提剑风雷动，垂衣日月明。禁花呈瑞色，国老见星精。<br>
　　发棹鱼先跃，窥巢鸟不惊。山呼一万岁，直入九重城。<br>
　　天香五凤彩，御马六龙文。雨露清驰道，风雷翊上军。<br>
　　高旎ㄍ庾，行漏乐前闻。时见金鞭举，空中指瑞云。<br>
　　妙算干戈止，神谋宇宙清。两阶文物盛，七德武功成。<br>
　　校猎长杨苑，屯军细柳营。归来献明主，歌舞溢春城。<br>
　　天乐下天中，云俨在空。铅黄艳河汉，笑语合笙镛。<br>
　　已见长随凤，仍闻不避熊。君王亲试舞，阊阖静无风。 
<p>　　卷二百七十八<p>卷278_1 「天长久词」卢纶<br>
　　玉砌红花树，香风不敢吹。春光解天意，偏发殿南枝。<br>
　　虹桥千步廊，半在水中央。天子方清暑，宫娃起夜妆。<br>
　　辞辇复当熊，倾心奉六宫。君王若看貌，甘在众妃中。<br>
　　云日呈祥礼物殊，彤庭生献五单于。<br>
　　塞垣万里无飞鸟，可是边城用郅都。<br>
　　台殿云深秋色微，君王初赐六宫衣。<br>
　　楼船泛罢归犹早，行遣才人斗射飞。<p>卷278_2 「和张仆射塞下曲」卢纶<br>
　　鹫翎金仆姑，燕尾绣蝥弧。独立扬新令，千营共一呼。<br>
　　林暗草惊风，将军夜引弓。平明寻白羽，没在石棱中。<br>
　　月黑雁飞高，单于夜遁逃。欲将轻骑逐，大雪满弓刀。<br>
　　野幕敞琼筵，羌戎贺劳旋。醉和金甲舞，雷鼓动山川。<br>
　　调箭又呼鹰，俱闻出世能。奔狐将迸雉，扫尽古丘陵。<br>
　　亭亭七叶贵，荡荡一隅清。他日题麟阁，唯应独不名。<p>卷278_3 「古艳诗」卢纶<br>
　　残妆色浅髻鬟开，笑映朱帘觑客来。<br>
　　推醉唯知弄花钿，潘郎不敢使人催。<br>
　　自拈裙带结同心，暖处偏知香气深。<br>
　　爱捉狂夫问闲事，不知歌舞用黄金。<p>卷278_4 「孤松吟酬浑赞善」卢纶<br>
　　深山荒松枝，雪压半离披。朱门青松树，万叶承清露。<br>
　　露重色逾鲜，吟风似远泉。天寒香自发，日丽影常圆。<br>
　　阴郊一夜雪，榆柳皆枯折。回首望君家，翠盖满琼花。<br>
　　捧君青松曲，自顾同衰木。曲罢不相亲，深山头白人。<p>卷278_5 「从军行（一作李端诗，题云塞上）」卢纶<br>
　　二十在边城，军中得勇名。卷旗收败马，占碛拥残兵。<br>
　　覆阵乌鸢起，烧山草木明。塞闲思远猎，师老厌分营。<br>
　　雪岭无人迹，冰河足雁声。李陵甘此没，惆怅汉公卿。<p>卷278_6 「和马郎中画鹤赞」卢纶<br>
　　高高华亭，有鹤在屏。削玉点漆，乘轩姓丁。<br>
　　暮云冥冥，双垂雪翎。晨光炯炯，一直朱顶。<br>
　　含音俨容，绝粒遗影。君以为真，相期缑岭。<p>卷278_7 「送朝长史赴荆南旧幕」卢纶<br>
　　元瑜思旧幕，几夜梦旌旃。暑退蒹葭雨，秋生鼓角天。<br>
　　月明三峡路，浪里九江船。□□□□□，□□□□□。<p>卷278_8 「送渭南崔少府归徐郎中幕」卢纶<br>
　　叶下山边路，行人见自悲。夜寒逢雪处，日暖到村时。<br>
　　语少心长苦，愁深醉自迟。□□□□□，羡有幕中期。<p>卷278_9 「寄郑七纲」卢纶<br>
　　小来落托复，一辱君知二十年，舍去形骸容傲慢，<br>
　　引随兄弟共团圆。羁游不定同云聚，薄宦相萦若网牵。<br>
　　他日吴公如记问，愿将黄绶比青毡。<p>卷278_10 「逢南中使因寄岭外故人」卢纶<br>
　　见说南来处，苍梧接桂林。过秋天更暖，边海日长阴。<br>
　　巴路缘云出，蛮乡入洞深。信回人自老，梦到月应沉。<br>
　　碧水通春色，青山寄远心。炎方难久客，为尔一沾襟。<p>卷278_11 
「代员将军罢战后归旧里赠朔北故人（一作常衮诗）」卢纶<br>
　　结发事疆场，全生俱到乡。连云防铁岭，同日破渔阳。<br>
　　牧马胡天晚，移军碛路长。枕戈眠古戍，吹角立繁霜。<br>
　　归老勋仍在，酬恩虏未亡。独行过邑里，多病对农桑。<br>
　　雄剑依尘橐，阴符寄药囊。空馀麾下将，犹逐羽林郎。<p>卷278_12 「江北忆崔汶」卢纶<br>
　　夜问江西客，还知在楚乡。全身出部伍，尽室逐渔商。<br>
　　晴日游瓜步，新年对汉阳。月昏惊浪白，瘴起觉云黄。<br>
　　望岭家何处，登山泪几行。闽中传有雪，应且住南康。<p>卷278_13 「早春归T旧居却寄耿拾遗李校书端」卢纶<br>
　　野日初晴麦垄分，竹园相接鹿成群。几家废井生青草，<br>
　　一树繁花傍古坟。引水忽惊冰满涧，向田空见石和云。<br>
　　可怜荒岁青山下，惟有松枝好寄君。<p>卷278_14 
「春日山中忆崔峒吉中孚（一作寄李舍人）」卢纶<br>
　　延步爱清晨，空山日照春。蜜房那有主，石室自无邻。<br>
　　泉急鱼依藻，花繁鸟近人。谁言失徒侣，唯与老相亲。<p>卷278_15 「客舍喜崔补阙司空拾遗访宿」卢纶<br>
　　步月访诸邻，蓬居宿近臣。乌裘先醉客，清镜早朝人。<br>
　　坏壁烟垂网，香街火照尘。悲荣俱是分，吾亦乐吾贫。<p>卷278_16 「苦雨闻包谏议欲见访戏赠」卢纶<br>
　　草气厨烟咽不开，绕床连壁尽生苔。<br>
　　常时多病因多雨，那敢烦君车马来。<p>卷278_17 「客舍苦雨即事寄钱起郎士元二员外」卢纶<br>
　　积雨暮凄凄，羁人状鸟栖。响空宫树接，覆水野云低。<br>
　　穴蚁多随草，巢蜂半坠泥。绕池墙藓合，拥溜瓦松齐。<br>
　　旧圃平如海，新沟曲似溪。坏阑留众蝶，欹栋止群鸡。<br>
　　莠盛终无实，槎枯返有荑。绿萍藏废井，黄叶隐危堤。<br>
　　闾里欢将绝，朝昏望亦迷。不知霄汉侣，何路可相携。<p>卷278_18 「郊居对雨寄赵涓给事包佶郎中」卢纶<br>
　　暑雨青山里，随风到野居。乱沤浮曲砌，悬溜响前除。<br>
　　尘镜愁多掩，蓬头懒更梳。夜窗凄枕席，阴壁润图书。<br>
　　萧飒宜新竹，龙钟拾野蔬。石泉空自咽，药圃不堪锄。<br>
　　浊水淙深辙，荒兰拥败渠。繁枝留宿鸟，碎浪出寒鱼。<br>
　　桑屐时登望，荷衣自卷舒。应怜在泥滓，无路托高车。<p>卷278_19 「蓝溪期萧道士采药不至」卢纶<br>
　　春风生百药，几处术苗香。人远花空落，溪深日复长。<br>
　　病多知药性，老近忆仙方。清节何由见，三山桂自芳。<p>卷278_20 「雪谤后书事上皇甫大夫」卢纶<br>
　　盛德总群英，高标仰国桢。独安巡狩日，曾掩赵张名。<br>
　　业就难辞宠，朝回更授兵。晓川分牧马，夜雪覆连营。<br>
　　长策威殊俗，嘉谋翊圣明。画图规阵势，梦笔纪山行。<br>
　　绶拂池中影，珂摇竹外声。赐欢征妓乐，陪醉问公卿。<br>
　　却忆经前事，翻疑得此生。分深存没感，恩在子孙荣。<br>
　　览镜愁将老，扪心喜复惊。岂言沈族重，但觉杀身轻。<br>
　　有泪沾坟典，无家集弟兄。东西遭世难，流浪识交情。<br>
　　阅古宗文举，推才慕正平。应怜守贫贱，又欲事躬耕。<p>卷278_21 「春日忆司空文明」卢纶<br>
　　桃李风多日欲阴，百劳飞处落花深。<br>
　　贫居静久难逢信，知隔春山不可寻。<p>卷278_22 「卧病寓居龙兴观枉冯十七著作书知罢…寄冯生并赠乔尊师」卢纶<br>
　　乞假依山宅，蹉跎属岁周。弱荑轻采拾，钝质称归休。<br>
　　潘岳衰将至，刘桢病未瘳。步迟乘羽客，起晏滞书邮。<br>
　　幸以编方验，终贻骨肉忧。灼龟炉气冷，曝药树阴稠。<br>
　　语命心堪醉，伤离梦亦愁。荤膻居已绝，鸾鹤见无由。<br>
　　世累如尘积，年光剧水流。蹑云知有路，济海岂无舟。<br>
　　倚玉翻成难，投砖敢望酬。卑栖君就禄，羸惫我逢秋。<br>
　　腐叶填荒辙，阴萤出古沟。依然在遐想，愿子励风猷。<p>卷278_23 「秋夜寄冯著作」卢纶<br>
　　河汉净无云，鸿声此夜闻。素心难比石，苍鬓欲如君。<br>
　　露槿月中落，风萤池上分。何言千载友，同迹不同群。<p>卷278_24 
「洛阳早春忆吉中孚校书、司空曙主簿因寄清江上人」卢纶<br>
　　值迥逢高驻马频，雪晴闲看洛阳春。莺声报远同芳信，<br>
　　柳色邀欢似故人。酒貌昔将花共艳，鬓毛今与草争新。<br>
　　年来百事皆无绪，唯与汤师结净因。<p>卷278_25 
「偶逢姚校书凭附书达河南郄推官因以戏赠」卢纶<br>
　　寄书常切到常迟，今日凭君君莫辞。<br>
　　若问玉人殊易识，莲花府里最清羸。<p>卷278_26 「夜中得循州赵司马侍郎书因寄回使」卢纶<br>
　　瘴海寄双鱼，中宵达我居。两行灯下泪，一纸岭南书。<br>
　　地说炎蒸极，人称老病馀。殷勤报贾傅，莫共酒杯疏。<p>卷278_27 「晚次新丰北野老家书事呈赠韩质明府」卢纶<br>
　　机鸣舂响日暾暾，鸡犬相和汉古村。数派清泉黄菊盛，<br>
　　一林寒露紫梨繁。衰翁正席矜新社，稚子齐襟读古论。<br>
　　共说年来但无事，不知何者是君恩。<p>卷278_28 「书情上大尹十兄」卢纶<br>
　　紫陌绝纤埃，油幢千骑来。剖辞纷若雨，奔吏殷成雷。<br>
　　圣泽初忧壅，群心本在台。海鳞方泼剌，云翼暂徘徊。<br>
　　芳室芝兰茂，春蹊桃李开。江湖馀派少，鸿雁远声哀。<br>
　　命厌蓍龟诱，年惊弟侄催。磨铅惭砥砺，挥策愧驽骀。<br>
　　玉管能喧谷，金炉可变灰。应怜费思者，衔泪亦衔枚。<p>卷278_29 「春思贻李方陵」卢纶<br>
　　长安三月春，难别复难亲。不识冶游伴，多逢憔悴人。<br>
　　渐知欢澹薄，转觉老殷勤。去矣尽如此，此辞悲未陈。<p>卷278_30 「驿中望山戏赠渭南陆贽主簿」卢纶<br>
　　官微多惧事多同，拙性偏无主驿功。<br>
　　山在门前登不得，鬓毛衰尽路尘中。<p>卷278_31 「太白西峰偶宿车祝二尊师石室晨…寄呈凤翔齐员外张侍御」卢纶<br>
　　弱龄诚昧鄙，遇胜惟求止。如何羁滞中，得步青冥里。<br>
　　青冥有桂丛，冰雪两仙翁。毛节未归海，丹梯闲倚空。<br>
　　逍遥拟上清，洞府不知名。醮罢雨雷至，客辞山忽明。<br>
　　山明鸟声乐，日气生岩壑。岩壑树修修，白云如水流。<br>
　　白云消散尽，陇塞俨然秋。积阻关河固，绵联烽戍稠。<br>
　　五营承庙略，四野失边愁。吁嗟系尘役，又负灵仙迹。<br>
　　芝X自芳香，泥沙几沉溺。书此欲沾衣，平生事每违。<br>
　　烟霄不可仰，鸾鹤自追随。<p>卷278_32 「赠韩山人」卢纶<br>
　　见君何事不惭颜，白发生来未到山。<br>
　　更叹无家又无药，往来唯在酒徒间。<p>卷278_33 「赠李果毅」卢纶<br>
　　向日磨金镞，当风著锦衣。上城邀贼语，走马截雕飞。<p>卷278_34 「春日书情赠别司空曙」卢纶<br>
　　壮志随年尽，谋身意未安。风尘交契阔，老大别离难。，<br>
　　腊近晴多暖，春迟夜却寒。谁堪少兄弟，三十又无官。<p>卷278_35 「冬晓呈邻里」卢纶<br>
　　终夜寝衣冷，开门思曙光。空阶一丛叶，华室四邻霜。<br>
　　望阙觉天迥，忆山愁路荒。途中一留滞，双鬓飒然苍。<p>卷278_36 「首冬寄河东昭德里书事贻郑损仓曹」卢纶<br>
　　清冬和暖天，老钝昼多眠。日爱闾巷静，每闻官吏贤。<br>
　　寒菹供家食，腐叶宿厨烟。且复执杯酒，无烦轻议边。<p>卷278_37 「浑赞善东斋戏赠陈归」卢纶<br>
　　长裾珠履飒轻尘，闲以琴书列上宾。<br>
　　公子无雠可邀请，侯嬴此坐是何人。<p>卷278_38 「春日卧病示赵季黄（时陷在贼中）」卢纶<br>
　　病中饶泪眼常昏，闻说花开亦闭门。语少渐知琴思苦，<br>
　　卧多唯觉鸟声喧。黄埃满市图书贱，黑雾连山虎豹尊。<br>
　　今日支离顾形影，向君凡在几重恩。<p>卷278_39 「秋幕中夜独坐迟明因陪…谒上公因书即事兼呈同院诸公」卢纶<br>
　　风凄露泫然，明月在山巅。独倚古庭树，仰看深夜天。<br>
　　叶翻萤不定，虫思草无边。南舍机杼发，东方云景鲜。<br>
　　簪裘肃已整，车骑俨将前。百雉拱双戟，万夫尊一贤。<br>
　　琳琅多谋蕴，律吕更相宣。晓桂香怕叮新鸿晴满川。<br>
　　熙熙造化功，穆穆唐尧年。顾己草同贱，誓心金匪坚。<br>
　　蹇辞惭自寡，渴病老难痊。书此更何问，边韶唯昼眠。<p>卷278_40 「寄赠库部王郎中（时充折籴使）」卢纶<br>
　　谔谔汉名臣，从天令若春。叙辞皆诏旨，称宦即星辰。<br>
　　草木承风偃，云雷施泽均。威惩治粟尉，恩洽让田人。<br>
　　泉货方将散，京坻自此陈。五营俱益灶，千里不停轮。<br>
　　未远金门籍，旋清玉塞尘。硕儒推庆重，良友颂公频。<br>
　　鹤发逢新镜，龙门跃旧鳞。荷君偏有问，深感浩难申。<p>卷278_41 「寄赠畅当山居」卢纶<br>
　　古村荒石路，岁晏独言归。山雪厚三尺，社榆粗十围。<br>
　　虬龙宁守蛰，鸾鹤岂矜飞。君子固安分，毋听劳者讥。<p>卷278_42 「偶宿山中忆畅当」卢纶<br>
　　深山夜雪晴，坐忆晓山明。读易罢三卷，弹琴当五更。<br>
　　薜萝枯有影，岩壑冻无声。此夕一相望，君应知我诚。<p>卷278_43 「秋中野望寄舍弟绶兼令呈上西川尚书舅」卢纶<br>
　　忧来思远望，高处殊非惬。夜露湿苍山，秋陂满黄叶。<br>
　　人随雁迢递，栈与云重叠。骨肉暂分离，形神遂疲}.<br>
　　红旌渭阳骑，几日劳登涉。蜀道蔼松筠，巴江盛舟楫。<br>
　　小生即何限，简诲偏盈箧。旧恨尚填膺，新悲复萦睫。<br>
　　因求种瓜利，自喜归耕捷。井臼赖依邻，儿童亦胜汲。<br>
　　尘容不在照，雪鬓那堪镊。唯有餐霞心，知夫与天接。<p>卷278_44 「行药前轩呈董山人」卢纶<br>
　　不觉老将至，瘦来方自惊。朝昏多病色，起坐有劳声。<br>
　　腠暖苦肌痒，藏虚唯耳鸣。桑公富灵术，一为保馀生。<p>卷278_45 
「玩春因寄冯卫二补阙戏呈李益（时君与李新除侍御史）」卢纶<br>
　　掖垣春色自天来，红药当阶次第开。<br>
　　萱草丛丛尔何物，等闲穿破绿莓苔。<p>卷278_46 「新移北厅因贻同院诸公兼呈畅博士」卢纶<br>
　　华轩迩台座，顾影忝时伦。弱质偃弥旷，清风来亦频。<br>
　　恩辉坐凌迈，景物恣芳新。终乃愧吾友，无容私此身。<p>卷278_47 「与张擢对酌」卢纶<br>
　　张翁对卢叟，一}山村酒。倾酒请予歌，忽蒙张翁呵。<br>
　　呵予官非屈，曲有怨词多。歌罢谢张翁，所思殊不同。<br>
　　予悲方为老，君责一何空。曾看乐官录，向是悲翁曲。<br>
　　张老闻此词，汪汪泪盈目。卢叟醉言粗，一杯凡数呼。<br>
　　回头顾张老，敢欲戏为儒。<p>卷278_48 「喜从弟激初至」卢纶<br>
　　儒服策羸车，惠然过我庐。叙年惭已长，称从意何疏。<br>
　　作吏清无比，为文丽有馀。应嗤受恩者，头白读兵书。<p>卷278_49 「寻贾尊师」卢纶<br>
　　玉洞秦时客，焚香映绿萝。新传左慈诀，曾与右军鹅。<br>
　　井臼阴苔遍，方书古字多。成都今日雨，应与酒相和。<p>卷278_50 「秋中过独孤郊居（即公主子）」卢纶<br>
　　开园过水到郊居，共引家童拾野蔬。高树夕阳连古巷，<br>
　　菊花梨叶满荒渠。秋山近处行过寺，夜雨寒时起读书。<br>
　　帝里诸亲别来久，岂知王粲爱樵渔。<p>卷278_51 「同耿拾遗春中题第四郎新修书院」卢纶<br>
　　得接西园会，多因野性同。引藤连树影，移石间花丛。<br>
　　学就晨昏外，欢生礼乐中。春游随墨客，夜宿伴潜公。<br>
　　散帙灯惊燕，开帘月带风。朝朝在门下，自与五侯通。<p>卷278_52 「春日题杜叟山下别业」卢纶<br>
　　白鸟群飞山半晴，渚田相接有泉声。园中晓露青丛合，<br>
　　桥上春风绿野明。云影断来峰影出，林花落尽草花生。<br>
　　今朝醉舞同君乐，始信幽人不爱荣。<p>卷278_53 「过终南柳处士」卢纶<br>
　　五老正相寻，围棋到煮金。石摧丹井闭，月过洞门深。<br>
　　猿鸟三时下，藤萝十里阴。绿泉多草气，青壁少花林。<br>
　　自愧非仙侣，何言见道心。悠哉宿山口，雷雨夜沈沈。<p>卷278_54 「宿澄上人院」卢纶<br>
　　竹窗闻远水，月出似溪中。香覆经年火，幡飘后夜风。<br>
　　性昏知道晚，学浅喜言同。一悟归身处，何山路不通。<p>卷278_55 「题李沆林园」卢纶<br>
　　古巷牛羊出，重门接柳阴。闲看入竹路，自有向山心。<br>
　　种药齐幽石，耕田到远林。愿同词赋客，得兴谢家深。 
<p>　　卷二百七十九<p>卷279_1 「过司空曙村居」卢纶<br>
　　南北与山邻，蓬庵庇一身。繁霜疑有雪，枯草似无人。<br>
　　遂性在耕稼，所交唯贱贫。何言张掾傲，每重德璋亲。<p>卷279_2 「题念济寺晕上人院」卢纶<br>
　　泉响竹潇潇，潜公居处遥。虚空闻偈夜，清净雨花朝。<br>
　　放鹤临山阁，降龙步石桥。世尘徒委积，劫火定焚烧。<br>
　　苔壁云难聚，风篁露易摇。浮生亦无著，况乃是芭蕉。<p>卷279_3 「题杨虢县竹亭」卢纶<br>
　　夜宿密公室，话馀将昼兴。绕阶三径雪，当户一池冰。<br>
　　家训资风化，心源隐政能。明朝复何见，莱草古沟塍。<p>卷279_4 「过楼观李尊师（一作过李尊师院）」卢纶<br>
　　城阙望烟霞，常悲仙路赊。宁知樵子径，得到葛洪家。<br>
　　犬吠松间月，人行洞里花。留诗千岁鹤，送客五云车。<br>
　　访世山空在，观棋日未斜。不知尘俗士，谁解种胡麻。<p>卷279_5 「雪谤后逢李叔度」卢纶<br>
　　相逢空握手，往事不堪思。见少情难尽，愁深语自迟。<br>
　　草生分路处，雨散出山时。强得宽离恨，唯当说后期。<p>卷279_6 「春日过李侍御」卢纶<br>
　　高柳满春城，东园有鸟声。折花朝露滴，漱石野泉清。<br>
　　心许陶家醉，诗逢谢客呈。应怜末行吏，曾是鲁诸生。<p>卷279_7 「出山逢耿」卢纶<br>
　　云雪离披山万里，别来曾住最高峰。<br>
　　暂到人间归不得，长安陌上又相逢。<p>卷279_8 「题金吾郭将军石伏茅堂（一作常衮诗）」卢纶<br>
　　云戟曙沈沈，轩墀清且深。家传成栋美，尧宠结茅心。<br>
　　玉佩多依石，油幢亦在林。炉香诸洞暖，殿影众山阴。<br>
　　草奏风生笔，筵开雪满琴。客从龙阙至，僧自虎溪寻。<br>
　　萧洒延清赏，风流会素襟。终朝息尘步，一醉间华簪。<p>卷279_9 「题贾山人园林」卢纶<br>
　　竹影朦胧松影长，素琴清簟好风凉。连春诗会烟花满，<br>
　　半夜酒醒兰蕙香。五字每将称玉友，一尊曾不顾金囊。<br>
　　长沙流谪君非远，莫遣英名负洛阳。<p>卷279_10 「秋夜同畅当宿藏公院」卢纶<br>
　　礼足一垂泪，医王知病由。风萤方喜夜，露槿已伤秋。<br>
　　顾以儿童爱，每从仁者求。将祈竟何得，灭迹在缁流。<p>卷279_11 「重同畅当奘公院闻琴」卢纶<br>
　　误以音声祈远公，请将徽轸付秋风。<br>
　　漾漾硖流吹不尽，月华如在白波中。<p>卷279_12 「同耿宿陆澧旅舍」卢纶<br>
　　当轩云月开，清夜故人杯。拥褐觉霜下，抱琴闻雁来。<br>
　　迎风君顾步，临路我迟回。双鬓共如此，此欢非易陪。<p>卷279_13 「题苗员外竹间亭」卢纶<br>
　　高L绝行尘，开帘似有春。风倾竹上雪，山对酒边人。<br>
　　步暖先逢日，书空远见邻。还同内斋暇，登赏及诸姻。<p>卷279_14 
「奉陪侍中登白楼（一作奉陪浑侍中五日登白鹤楼）」卢纶<br>
　　高楼倚玉梯，朱槛与云齐。顾盼亲霄汉，谈谐息鼓鼙。<br>
　　洪河斜更直，野雨急仍低。今日陪尊俎，唯当醉似泥。<p>卷279_15 「九日奉陪侍郎登白楼」卢纶<br>
　　碧霄孤鹤发清音，上宰因添望阙心。睥睨三层连步障，<br>
　　茱萸一朵映华簪。红霞似绮河如带，白露团珠菊散金。<br>
　　此日所从何所问，俨然冠剑拥成林。<p>卷279_16 「春日喜雨奉和马侍中宴白楼」卢纶<br>
　　鹳鹤相呼绿野宽，鼎臣闲倚玉栏干。洪河拥沫流仍急，<br>
　　苍岭和云色更寒。艳艳风光呈瑞岁，泠泠歌颂振雕盘。<br>
　　今朝醉舞共乡老，不觉倾欹獬豸冠。<p>卷279_17 「奉陪侍中游石笋溪十二韵」卢纶<br>
　　朝日照灵山，山溪浩纷错。图书无旧记，鲧禹应新凿。<br>
　　双壁泻天河，一峰吐莲萼。潭心乱雪卷，岩腹繁珠落。<br>
　　彩蛤攒锦囊，芳萝袅花索。猿群曝阳岭，龙穴腥阴壑。<br>
　　静得渔者言，闲闻洞仙博。欹松倚朱遥广石屯油幕。<br>
　　国泰事留侯，山春纵康乐。间关殊状鸟，烂熳无名药。<br>
　　欲验少君方，还吟大隐作。旌幢不可驻，古塞新沙漠。<p>卷279_18 「九日奉陪侍中宴白楼」卢纶<br>
　　露白菊氛氲，西楼盛袭文。玉筵秋令节，金钺汉元勋。<br>
　　说剑风生座，抽琴鹤绕云。j儒无以答，愿得备前军。<p>卷279_19 「九日奉陪侍中宴后亭」卢纶<br>
　　玉壶倾菊酒，一顾得淹留。彩笔征枚叟，花筵舞莫愁。<br>
　　管弦能驻景，松桂不停秋。为谢蓬蒿辈，如何霜霰稠。<p>卷279_20 「九日奉陪令公登白楼同咏菊」卢纶<br>
　　琼尊犹有菊，可以献留侯。愿比三花秀，非同百卉秋。<br>
　　金英分蕊细，玉露结房稠。黄雀知恩在，衔飞亦上楼。<p>卷279_21 「奉陪浑侍中上巳日泛渭河」卢纶<br>
　　青舸锦帆开，浮天接上台。晚莺和玉笛，春浪动金。<br>
　　舟楫方朝海，鲸鲵自曝腮。应怜似萍者，空逐榜人回。<p>卷279_22 「奉陪侍中春日过武安君庙」卢纶<br>
　　长裾间貔虎，遗庙盛攀登。白羽三千骑，红林一万层。<br>
　　元臣达幽契，祝史告明征。抚坐悲今古，瞻容感废兴。<br>
　　回风卷丛柏，骤雨湿诸陵。倏忽烟花霁，当营看月生。<p>卷279_23 「过玉真公主影殿」卢纶<br>
　　夕照临窗起暗尘，青松绕殿不知春。<br>
　　君看白发诵经者，半是宫中歌舞人。<p>卷279_24 「题嘉祥殿南溪印禅师壁画影堂」卢纶<br>
　　双屐参差锡杖斜，衲衣交膝对天花。<br>
　　瞻容悟问修持劫，似指前溪无数沙。<p>卷279_25 「题伯夷庙」卢纶<br>
　　中条山下黄礓石，垒作夷齐庙里神。<br>
　　落叶满阶尘满座，不知浇酒为何人。<p>卷279_26 「早春游樊川野居却寄李端校书兼呈…司空曙主簿耿拾遗」卢纶<br>
　　白水遍沟塍，青山对杜陵。晴明人望鹤，旷野鹿随僧。<br>
　　古柳连巢折，荒堤带草崩。阴桥全覆雪，瀑溜半垂冰。<br>
　　斗鼠摇松影，游龟落石层。韶光偏不待，衰败巧相仍。<br>
　　桂树曾争折，龙门几共登。琴师阮校尉，诗和柳吴兴。<br>
　　舐笔求书扇，张屏看画蝇。卜邻空遂约，问卦独无征。<br>
　　投足经危路，收才遇直绳。守农穷自固，行乐病何能。<br>
　　掩帙蓬蒿晚，临川景气澄。飒然成一叟，谁更慕N腾。<p>卷279_27 「同钱郎中晚春过慈恩寺」卢纶<br>
　　不见僧中旧，仍逢雨后春。惜花将爱寺，俱是白头人。<p>卷279_28 「曲江春望」卢纶<br>
　　菖蒲翻叶柳交枝，暗上莲舟鸟不知。<br>
　　更到无花最深处，玉楼金殿影参差。<br>
　　翠黛红妆画o中，共惊云色带微风。<br>
　　箫管曲长吹未尽，花南水北雨鳌<br>
　　泉声遍野入芳洲，拥沫吹花草上流。<br>
　　落日行人渐无路，巢乌乳燕满高楼。<p>卷279_29 「春日陪李庶子遵善寺东院晓望」卢纶<br>
　　映竹水田分，当山起雁群。阳峰高对寺，阴井下通云。<br>
　　雪昼唯逢鹤，花时此见君。由来禅诵地，多有谢公文。<p>卷279_30 「华清宫」卢纶<br>
　　汉家天子好经过，白日青山宫殿多。<br>
　　见说只今生草处，禁泉荒石已相和。<br>
　　水气朦胧满画梁，一回开殿满山香。<br>
　　宫娃几许经歌舞，白首翻令忆建章。<p>卷279_31 「题兴善寺后池」卢纶<br>
　　隔窗栖白鹤，似与镜湖邻。月照何年树，花逢几遍人。<br>
　　岸莎青有路，苔径绿无尘。永愿容依止，僧中老此身。<p>卷279_32 「陪中书李纾舍人夜泛东池」卢纶<br>
　　看月复听琴，移舟出树阴。夜村机杼急，秋水芰荷深。<br>
　　石静龟潜上，萍开果暗沈。何言奉杯酒，得见五湖心。<p>卷279_33 「宴赵氏昆季书院因与会文并率尔投赠」卢纶<br>
　　诗礼挹馀波，相欢在琢磨。琴尊方会集，珠玉忽骈罗。<br>
　　谢族风流盛，于门福庆多。花攒骐骥枥，锦绚凤凰窠。<br>
　　咏雪因饶妹，书经为爱鹅。仍闻广练被，更有远儒过。<p>卷279_34 「题天华观」卢纶<br>
　　峰嶂徘徊霞景新，一潭寒水绝纤鳞。朱字灵书千万轴，<br>
　　苍髯道士两三人。芝童解说壶中事，玉管能留天上春。<br>
　　眼见仙丹求不得，汉家簪绂在羸身。<p>卷279_35 「宿石瓮寺」卢纶<br>
　　殿有寒灯草有萤，千林万壑寂无声。烟凝积水龙蛇蛰，<br>
　　露湿空山星汉明。昏霭雾中悲世界，曙霞光里见王城。<br>
　　回瞻相好因垂泪，苦海波涛何日平。<p>卷279_36 「题悟真寺」卢纶<br>
　　万峰交掩一峰开，晓色常从天上来。<br>
　　似到西方诸佛国，莲花影里数楼台。<p>卷279_37 「题云际寺上方」卢纶<br>
　　松高萝蔓轻，中有石床平。下界水长急，上方灯自明。<br>
　　空门不易启，初地本无程。回步忽山尽，万缘从此生。<p>卷279_38 「九日同司直九叔崔侍御登宝鸡南楼」卢纶<br>
　　把菊叹将老，上楼悲未还。短长新白发，重叠旧青山。<br>
　　霜气清襟袖，琴声引醉颜。竹林唯七友，何幸亦登攀。<p>卷279_39 
「同王员外雨后登开元寺南楼因寄西岩警上人」卢纶<br>
　　过雨开楼看晚虹，白云相逐水相通。寒蝉噪暮野无日，<br>
　　古树伤秋天有风。数穗远烟凝垄上，一枝繁果忆山中。<br>
　　何言暂别东林友，惆怅人间事不同。<p>卷279_40 
「同赵进马元阳春日登长春宫古城望河中因寄郑损仓曹」卢纶<br>
　　城头春霭晓鳎指望关桥满袖风。云骑闲嘶宫柳外，<br>
　　玉人愁立草花中。钟分寺路山光绿，河绕军州日气红。<br>
　　迹忝已成方恋赏，此时离恨与君同。<p>卷279_41 「同崔峒补阙慈恩寺避暑」卢纶<br>
　　寺凉高树合，卧石绿阴中。伴鹤惭仙侣，依僧学老翁。<br>
　　鱼沉荷叶露，鸟散竹林风。始悟尘居者，应将火宅同。<p>卷279_42 「春日登楼有怀」卢纶<br>
　　花正浓时人正愁，逢花却欲替花羞。<br>
　　年来笑伴皆归去，今日晴明独上楼。<p>卷279_43 「长安春望」卢纶<br>
　　东风吹雨过青山，却望千门草色闲。家在梦中何日到，<br>
　　春生江上几人还。川原缭绕浮云外，宫阙参差落照间。<br>
　　谁念为儒逢世难，独将衰鬓客秦关。<p>卷279_44 「冬日登城楼有怀因赠程腾」卢纶<br>
　　生涯何事多羁束，赖此登临畅心目。郭南郭北无数山，<br>
　　万井逶迤流水间。弹琴对酒不知暮，岸帻题诗身自闲。<br>
　　风声肃肃雁飞绝，云色茫茫欲成雪。遥思海客天外归，<br>
　　坐想征人两头别。世情多以风尘隔，泣尽无因画筹策。<br>
　　谁知白首窗下人，不接朱门坐中客。贱亦不足叹，<br>
　　贵亦不足陈。长卿未遇杨朱泣，蔡泽无媒原宪贫。<br>
　　如今万乘方用武，国命天威借貔虎。穷达皆为身外名，<br>
　　公侯可废刀头取。君不见汉家边将在边庭，<br>
　　白羽三千出井陉。当风看猎拥珠翠，岂在终年穷一经。<p>卷279_45 「过仙游寺」卢纶<br>
　　上方下方雪中路，白云流水如闲步。<br>
　　数峰行尽犹未归，寂寞经声竹阴暮。<p>卷279_46 「同路郎中韩侍御春日题野寺」卢纶<br>
　　寺前山远古陂宽，寺里人稀春草寒。<br>
　　何事最堪悲色相，折花将与老僧看。<p>卷279_47 
「奉和李益游栖岩寺（一作登西岩寺，一作常衮诗）」卢纶<br>
　　林香雨气新，山寺绿无尘。遂结云外赏，共游天上春。<br>
　　鹤鸣金阙丽，僧语竹房邻。待月水流急，惜花风起频。<br>
　　何方非坏境，此地有归人。回首空门路，皤然一幻身。<p>卷279_48 「秋夜同畅当宿潭上西亭」卢纶<br>
　　圆月出山头，七贤林下游。梢梢寒叶坠，滟滟月波流。<br>
　　凫鹄共思晓，菰蒲相与秋。明当此中别，一为望汀洲。<p>卷279_49 「山中一绝」卢纶<br>
　　饥食松花渴饮泉，偶从山后到山前。<br>
　　阳坡软草厚如织，因与鹿相伴眠。<p>卷279_50 「与畅当夜泛秋潭」卢纶<br>
　　萤火r莲丛，水凉多夜风。离人将落叶，俱在一船中。<p>卷279_51 
「秋夜宴集陈郎中圃亭美校书郎张正元归乡」卢纶<br>
　　泉清兰菊稠，红果落城沟。保庆台榭古，感时琴瑟秋。<br>
　　硕儒欢颇至，名士礼能周。为谢邑中少，无惊池上鸥。<p>卷279_52 「春游东潭」卢纶<br>
　　移舟试望家，漾漾似天涯。日暮满潭雪，白鸥和柳花。<p>卷279_53 「同薛存诚登栖岩寺」卢纶<br>
　　衰蹇步难前，上山如上天。尘泥来自晚，猿鹤到何先。<br>
　　万壑应孤磬，百花通一泉。苍苍此明月，下界正沈眠。<p>卷279_54 「河中府崇福寺看花」卢纶<br>
　　闻道山花如火红，平明登寺已经风。<br>
　　老僧无见亦无说，应与看人心不同。<p>卷279_55 「冬日宴郭监林亭」卢纶<br>
　　玉勒聚如云，森森鸾鹤群。据梧花Y接，沃盥石泉分。<br>
　　华味惭初识，新声喜尽闻。此山招老贱，敢不谢夫君。<p>卷279_56 
「奉和李舍人昆季咏玫瑰花寄赠徐侍郎（一作常衮诗）」卢纶<br>
　　独鹤寄烟霜，双鸾思晚芳。旧阴依谢宅，新艳出萧墙。<br>
　　蝶散摇轻露，莺衔入夕阳。雨朝胜濯锦，风夜剧焚香。<br>
　　断日千层艳，孤霞一片光。密来惊叶少，动处觉枝长。<br>
　　布影期高赏，留春为远方。尝闻赠琼玖，叨和愧升堂。<p>卷279_57 
「同耿、司空曙二拾遗题韦员外东斋花树」卢纶<br>
　　绿砌红花树，狂风独未吹。光中疑有焰，密处似无枝。<br>
　　鸟动香轻发，人愁影屡移。今朝数片落，为报汉郎知。<p>卷279_58 「观袁修侍郎涨新池」卢纶<br>
　　引水香山近，穿云复绕林。才闻篱外响，已觉石边深。<br>
　　满处侵苔色，澄来见柳阴。微风月明夜，知有五湖心。<p>卷279_59 「和徐法曹赠崔洛阳斑竹杖以诗见答」卢纶<br>
　　玉干一寻馀，苔花锦不如。劲堪和醉倚，轻好向空书。<br>
　　采拂稽山曲，因依释氏居。方辰将独步，岂与此君疏。<p>卷279_60 
「早秋望华清宫中树因以成咏（一作常衮诗）」卢纶<br>
　　可怜云木丛，满禁碧鳌Ｉ润灵泉近，阴清辇路通。<br>
　　玉坛标八桂，金井识双桐。交映凝寒露，相和起夜风。<br>
　　数枝盘石上，几叶落云中。燕拂宜秋霁，蝉鸣觉昼空。<br>
　　翠屏更隐见，珠缀共玲珑。雷雨生成早，樵苏禁令雄。<br>
　　野藤高助绿，仙果迥呈红。惆怅缭垣暮，兹山闻暗蛩。<p>卷279_61 「小鱼咏寄泾州杨侍郎」卢纶<br>
　　莲花影里暂相离，才出浮萍值罟师。<br>
　　上得龙门还失浪，九江何处是归期。<p>卷279_62 「贼中与严越卿曲江看花」卢纶<br>
　　红枝欲折紫枝殷，隔水连宫不用攀。<br>
　　会待长风吹落尽，始能开眼向青山。<p>卷279_63 「同畅当咏蒲团」卢纶<br>
　　团团锦花结，乃是前溪蒲。拥坐称儒褐，倚眠宜病夫。<br>
　　唯当学禅寂，终老与之俱。<p>卷279_64 「焦篱店醉题（时看弄邵翁伯）」卢纶<br>
　　洛下渠头百卉新，满筵歌笑独伤春。<br>
　　何须更弄邵翁伯，即我此身如此人。<p>卷279_65 「陈中丞东斋赋白玉簪」卢纶<br>
　　美矣新成太华峰，翠莲枝折叶重重。松阴满涧闲飞鹤，<br>
　　潭影通云暗上龙。漠漠水香风颇馥，涓涓乳溜味何浓。<br>
　　因声远报浮丘子，不奏登封时不容。<p>卷279_66 
「新茶咏寄上西川相公二十三舅大夫二十舅」卢纶<br>
　　三献蓬莱始一尝，日调金鼎阅芳香。<br>
　　贮之玉合才半饼，寄与阿连题数行。<p>卷279_67 「泊扬子江岸」卢纶<br>
　　山映南徐暮，千帆入古津。鱼惊出浦火，月照渡江人。<br>
　　清镜催双鬓，沧波寄一身。空怜莎草色，长接故园春。<p>卷279_68 「晚次鄂州（至德中作）」卢纶<br>
　　云开远见汉阳城，犹是孤帆一日程。估客昼眠知浪静，<br>
　　舟人夜语觉潮生。三湘衰鬓逢秋色，万里归心对月明。<br>
　　旧业已随征战尽，更堪江上鼓鼙声。<p>卷279_69 「夜投丰德寺谒海上人（一作李端诗）」卢纶<br>
　　半夜中峰有磬声，偶逢樵者问山名。上方月晓闻僧语，<br>
　　下路林疏见客行。野鹤巢边松最老，毒龙潜处水偏清。<br>
　　愿得远公知姓字，焚香洗钵过浮生。<p>卷279_70 「江行次武昌县」卢纶<br>
　　家寄五湖间，扁舟往复还。年年生白发，处处上青山。<br>
　　去国空知远，安身竟不闲。更悲江畔柳，长是北人攀。<p>卷279_71 「夜泊金陵」卢纶<br>
　　圆月出高城，苍苍照水营。江中正吹笛，楼上又无更。<br>
　　洛下仍传箭，关西欲进兵。谁知五湖外，诸将但争名。<p>卷279_72 「渡浙江」卢纶<br>
　　前船后船未相及，五两头平北风急。<br>
　　飞沙卷地日色昏，一半征帆浪花湿。 
<p>　　卷二百八十<p>卷280_1 「李端公（一作严维诗，题作送李端）」卢纶<br>
　　故关衰草遍，离别自堪悲。路出寒云外，人归暮雪时。<br>
　　少孤为客早，多难识君迟。掩泪空相向，风尘何处期。<p>卷280_2 「秋晚山中别业」卢纶<br>
　　树老野泉清，幽人好独行。去闲知路静，归晚喜山明。<br>
　　兰芰通荒井，牛羊出古城。茂陵秋最冷，谁念一书生。<p>卷280_3 「关口逢徐迈」卢纶<br>
　　废寺连荒垒，那知见子真。关城夜有雪，冰渡晓无人。<br>
　　酒里唯多病，山中愿作邻。常闻兄弟乐，谁肯信家贫。<p>卷280_4 「山中咏古木」卢纶<br>
　　高木已萧索，夜雨复秋风。坠叶鸣丛竹，斜根拥断蓬。<br>
　　半侵山色里，长在水声中。此地何人到，云门去亦通。<p>卷280_5 「酬李端公野寺病居见寄」卢纶<br>
　　野寺钟昏山正阴，乱藤高竹水声深。田夫就饷还依草，<br>
　　野雉惊飞不过林。斋沐暂思同静室，清羸已觉助禅心。<br>
　　寂寞日长谁问疾，料君惟取古方寻。<p>卷280_6 「送少微上人游蜀」卢纶<br>
　　瓶钵绕禅衣，连宵宿翠微。树开巴水远，山晓蜀星稀。<br>
　　识遍中朝贵，多谙外学非。何当一传付，道侣愿知归。<p>卷280_7 「送宁国夏侯丞」卢纶<br>
　　楚国青芜上，秋云似白波。五湖长路少，九派乱山多。<br>
　　谢守通诗宴，陶公许醉过。怃然饯离阻，年鬓两蹉跎。<p>卷280_8 「送袁」卢纶<br>
　　谏猎名空久，多因病与贫。买书行几市，带雨别何人。<br>
　　客路山连水，军州日映尘。凄凉一分手，俱恨老相亲。<p>卷280_9 「赠别李纷」卢纶<br>
　　头白乘驴悬布囊，一回言别泪千行。<br>
　　儿孙满眼无归处，唯到尊前似故乡。<p>卷280_10 「罪所送苗员外上都」卢纶<br>
　　谋身当议罪，宁遣友朋闻。祸近防难及，愁长事未分。<br>
　　寂寥惊远语，幽闭望归云。亲戚如相见，唯应泣向君。<p>卷280_11 「送李校书赴东川幕」卢纶<br>
　　泥坂望青城，浮云与栈平。字形知国号，眉势识山名。<br>
　　编简尘封阁，戈a雪照营。男儿须聘用，莫信笔堪耕。<p>卷280_12 「至德中赠内兄刘赞」卢纶<br>
　　时难访亲戚，相见喜还悲。好学年空在，从戎事已迟。<br>
　　听琴泉落处，步履雪深时。惆怅多边信，青山共有期。<p>卷280_13 
「春日灞亭同苗员外寄皇甫侍御（一作庾侍郎）」卢纶<br>
　　坐见春云暮，无因报所思。川平人去远，日暖雁飞迟。<br>
　　对酒山长在，看花鬓自衰。谁堪登灞岸，还作旧乡悲。<p>卷280_14 「送颜推官游银夏谒韩大夫」卢纶<br>
　　丛篁叫寒笛，满眼塞山青。才子尊前画，将军石上铭。<br>
　　猎声云外响，战血雨中腥。苦乐从来事，因君一涕零。<p>卷280_15 
「咸阳送房济侍御归太原幕（昔尝与济同游此邑）」卢纶<br>
　　旧居无旧邻，似见故乡春。复对别离酒，欲成衰老人。<br>
　　客衣频染泪，军旅亦多尘。握手重相勉，平生心所因。<p>卷280_16 「宝泉寺送李益端公归宁幕」卢纶<br>
　　参差岩障东，云日晃龙宫。石净非因雨，松凉不为风。<br>
　　恋泉将鹤并，偷果与猿同。眼界尘虽染，心源蔽已通。<br>
　　莲花国何限，贝叶字无穷。早晚登麟阁，慈门欲付公。<p>卷280_17 「送何召下第后归蜀」卢纶<br>
　　褒斜行客过，栈道响危空。路湿云初上，山明日正中。<br>
　　水程通海货，地利杂吴风。一别金门远，何人复荐雄。<p>卷280_18 「宿定陵寺（寺在陵内）」卢纶<br>
　　古塔荒台出禁墙，磬声初尽漏声长。云生紫殿幡花湿，<br>
　　月照青山松柏香。禅室夜闻风过竹，奠筵朝启露沾裳。<br>
　　谁悟威灵同寂灭，更堪砧杵发昭阳。<p>卷280_19 「送彭开府往云中觐使君兄」卢纶<br>
　　一门三代贵，非是主恩偏。破虏山铭在，承家剑艺全。<br>
　　夺旗貂帐侧，射虎雪林前。雁塞逢兄弟，云州发管弦。<br>
　　冻河光带日，枯草净无烟。儒者曾修武，因贻上将篇。<p>卷280_20 「送李缃」卢纶<br>
　　旧国仍连五将营，儒衣何处谒公卿。波翻远水蒹葭动，<br>
　　路入寒村机杼鸣。嵇康书论多归兴，谢氏家风有学名。<br>
　　为问西来雨中客，空山几处是前程。<p>卷280_21 「送内弟韦宗仁归信州觐省」卢纶<br>
　　常嗟外族弟兄稀，转觉心孤是送归。醉掩壶觞人有泪，<br>
　　梦惊波浪日无辉。烹鱼绿岸烟浮草，摘橘青溪露湿衣。<br>
　　闻说江楼长卷幔，几回风起望胡威。<p>卷280_22 「长安疾后首秋夜即事（一作陈羽诗）」卢纶<br>
　　九重深锁禁城秋，月过南宫渐映楼。紫陌夜深槐露滴，<br>
　　碧空云尽火星流。清风刻漏传三殿，甲第歌钟乐五侯。<br>
　　楚客病来乡思苦，寂寥灯下不胜愁。<p>卷280_23 「送崔琦赴宣州幕」卢纶<br>
　　五马临流待幕宾，羡君谈笑出风尘。身闲就养宁辞远，<br>
　　世难移家莫厌贫。天际晓山三峡路，津头腊市九江人。<br>
　　何处遥知最惆怅，满湖青草雁声春。<p>卷280_24 「送杨东归」卢纶<br>
　　登楼掩泣话归期，楚树荆云发远思。日里扬帆闻戍鼓，<br>
　　舟中酹酒见山祠。西江风浪何时尽，北客音书欲寄谁。<br>
　　若说湓城杨司马，知君望国有新诗。<p>卷280_25 「至德中途中书事却寄李n」卢纶<br>
　　乱离无处不伤情，况复看碑对古城。路绕寒山人独去，<br>
　　月临秋水雁空惊。颜衰重喜归乡国，身贱多惭问姓名。<br>
　　今日主人还共醉，应怜世故一儒生。<p>卷280_26 
「奉和太常王卿酬中书李舍人中书寓直春夜对月见寄」卢纶<br>
　　露如轻雨月如霜，不见星河见雁行。虚晕入池波自泛，<br>
　　满轮当苑桂多香。春台几望黄龙阙，云路宁分白玉郎。<br>
　　是夜巴歌应金石，岂殊萤影对清光。<p>卷280_27 「酬包佶郎中览拙卷后见寄」卢纶<br>
　　令伯支离晚读书，岂知词赋称相如。枉逢花木无新思，<br>
　　拙就溪潭损旧居。禁路看山歌自缓，云司玩月漏应疏。<br>
　　沉忧敢望金门召，空愧巴Q并子虚。<p>卷280_28 「送史u滑州谒贾仆射」卢纶<br>
　　朱门洞启俨行车，金~装囊半是书。<br>
　　君向东州问徐胤，羊公何事灭吹鱼。<p>卷280_29 「送鲍中丞赴太原」卢纶<br>
　　分路引鸣驺，喧喧似陇头。暂移西掖望，全解北门忧。<br>
　　专幕临都护，分曹制督邮。积冰营不下，盛雪猎方休。<br>
　　白草连胡帐，黄云拥戍楼。今朝送旌旆，一减鲁儒羞。<p>卷280_30 「送耿拾遗充括图书使往江淮」卢纶<br>
　　传令收遗籍，诸儒喜饯君。孔家唯有地，禹穴但生云。<br>
　　编简知还续，虫鱼亦自分。如逢北山隐，一为谢移文。<p>卷280_31 「送郭判官赴振武」卢纶<br>
　　黄河九曲流，缭绕古边州。鸣雁飞初夜，羌胡正晚秋。<br>
　　凄凉金管思，迢递玉人愁。七叶推多庆，须怀杀敌忧。<p>卷280_32 「春江夕望」卢纶<br>
　　洞庭芳草遍，楚客莫思归。经难人空老，逢春雁自飞。<br>
　　东西兄弟远，存没友朋稀。独立还垂泪，天南一布衣。<p>卷280_33 「送元昱尉义兴」卢纶<br>
　　欲成云海别，一夜梦天涯。白浪缘江雨，青山绕县花。<br>
　　风标当剧部，冠带称儒家。去矣谢亲爱，知予发已华。<p>卷280_34 
「送黎兵曹往陕府结亲（所昏即君从母女弟）」卢纶<br>
　　郎马两如龙，春朝上路逢。鸳鸯初集水，薜荔欲依松。<br>
　　步帐歌声转，妆台烛影重。何言在阴者，得是戴侯宗。<p>卷280_35 「送乐平苗明府」卢纶<br>
　　累职比柴桑，清秋入楚乡。一船灯照浪，两岸树凝霜。<br>
　　亭吏趋寒雾，山城敛曙光。无辞折腰久，仲德在鸳行。<p>卷280_36 「晚到T耆老家」卢纶<br>
　　老翁曾旧识，相引出柴门。苦话别时事，因寻溪上村。<br>
　　数年何处客，近日几家存。冒雨看禾黍，逢人忆子孙。<br>
　　乱藤穿井口，流水到篱根。惆怅不堪住，空山月又昏。<p>卷280_37 「卧病书怀」卢纶<br>
　　苦心三十载，白首遇艰难。旧地成孤客，全家赖钓竿。<br>
　　貌衰缘药尽，起晚为山寒。老病今如此，无人更问看。<p>卷280_38 「落第后归终南别业」卢纶<br>
　　久为名所误，春尽始归山。落羽羞言命，逢人强破颜。<br>
　　交疏贫病里，身老是非间。不及东溪月，渔翁夜往还。<p>卷280_39 「送朝邑张明府（此公善琴）」卢纶<br>
　　千室暮山西，浮云与树齐。剖辞云落纸，拥吏雪成泥。<br>
　　野火芦千顷，河田水万畦。不知琴月夜，谁得听乌啼。<p>卷280_40 「送李方东归（即故李校书端亲弟）」卢纶<br>
　　故交三四人，闻别共沾巾。举目是陈事，满城无至亲。<br>
　　身从丧日病，家自俭年贫。此去何堪远，遗孤在旧邻。<p>卷280_41 「秋晚霁后野望忆夏侯审」卢纶<br>
　　天晴禾黍平，畅目亦伤情。野店云日丽，孤庄砧杵鸣。<br>
　　川原唯寂寞，岐路自纵横。前后无俦侣，此怀谁与呈。<p>卷280_42 「送王尊师（一作道士）」卢纶<br>
　　梦别一仙人，霞衣满鹤身。旌幢天路晚，桃杏海山春。<br>
　　种玉非求稔，烧金不为贫。自怜头白早，难与葛洪亲。<p>卷280_43 「送抚州周使君（即侍中之婿）」卢纶<br>
　　周郎三十馀，天子赐鱼书。龙节随云水，金铙动里闾。<br>
　　松声三楚远，乡思百花初。若转弘农守，萧咸事不如。<p>卷280_44 「赠别司空曙」卢纶<br>
　　有月曾同赏，无秋不共悲。如何与君别，又是菊花时。<p>卷280_45 「送王录事赴任苏州（即舍人堂弟）」卢纶<br>
　　古堤迎拜路，万里一帆前。潮作浇田雨，云成煮海烟。<br>
　　吏闲唯重法，俗富不忧边。西掖今宵咏，还应寄阿连。<p>卷280_46 「大梵山寺院奉呈趣上人赵中丞」卢纶<br>
　　渐欲休人事，僧房学闭关。伴鱼浮水上，看鹤向林间。<br>
　　寺古秋仍早，松深暮更闲。月中随道友，夜夜坐空山。<p>卷280_47 「送恒操上人归江外觐省」卢纶<br>
　　依佛不违亲，高堂与寺邻。问安双树晓，求膳一僧贫。<br>
　　持咒过龙庙，翻经化海人。还同惠休去，儒者亦沾巾。<p>卷280_48 「上巳日陪齐相公花楼宴」卢纶<br>
　　钟陵暮春月，飞观延群英。晨霞耀中轩，满席罗金琼。<br>
　　持杯凝远睇，触物结幽情。树色参差绿，湖光潋滟明。<br>
　　礼卑瞻绛帐，恩浃厕华缨。徒记山阴兴，祓禊乃为荣。<p>卷280_49 「寒食」卢纶<br>
　　孤客飘飘岁载华，况逢寒食倍思家。莺啼远墅多从柳，<br>
　　人哭荒坟亦有花。浊水秦渠通渭急，黄埃京洛上原斜。<br>
　　驱车西近长安好，宫观参差半隐霞。<p>卷280_50 「舟中寒食」卢纶<br>
　　寒食空江曲，孤舟渺水前。斗鸡沙鸟异，禁火岸花然。<br>
　　日霁开愁望，波喧警醉眠。因看数茎鬓，倍欲惜芳年。<p>卷280_51 「元日早朝呈故省诸公」卢纶<br>
　　万戟凌霜布，森森瑞气间。垂衣当晓日，上寿对南山。<br>
　　济济延多士，跹跹舞百蛮。小臣无事谏，空愧伴鸣环。<p>卷280_52 「元日朝回中夜书情，寄南宫二故人」卢纶<br>
　　鸣随g鹭，登阶见冕旒。无能裨圣代，何事别沧洲。<br>
　　闲夜贫还醉，浮名老渐羞。凤城春欲晚，郎吏忆同游。<p>卷280_53 「裴给事宅白牡丹（一作裴诗）」卢纶<br>
　　长安豪贵惜春残，争玩街西紫牡丹。<br>
　　别有玉盘承露冷，无人起就月中看。<p>卷280_54 「送韦判官得雨中山」卢纶<br>
　　前峰后岭碧鳎草拥惊泉树带风。<br>
　　人语马嘶听不得，更堪长路在云中。<p>卷280_55 「送宛丘任少府」卢纶<br>
　　带绶别乡亲，东为千里人。俗讹唯竞祭，地古不留春。<br>
　　野戍云藏火，军城树拥尘。少年何所重，才子又清贫。<p>卷280_56 「送永阳崔明府」卢纶<br>
　　鹤唳蒹葭晓，中流见楚城。浪清风乍息，山白月犹明。<br>
　　废路开荒木，归人种古营。悬闻正讹俗，邴曼更知名。<p>卷280_57 「割飞二刀子歌」卢纶<br>
　　我家有翦刀，人云鬼国铁。裁罗裁绮无钝时，<br>
　　用来三年一股折。南中匠人淳用钢，再令盘屈随手伤。<br>
　　改锻割飞二刀子，色迎霁雪锋含霜。两条神物秋冰薄，<br>
　　刃淬初蟾鞘金错。越戟吴钩不足夸，斩犀切玉应怀怍。<br>
　　日试曾磨汉水边，掌中_栗声冷然。神惊魄悸却收得，<br>
　　刃头已吐微微烟。刀乎刀乎何烨烨，魑魅须藏怪须慑。<br>
　　若非良工变尔形，只向裁缝委箱箧。<p>卷280_58 「送郎士元使君赴郢州」卢纶<br>
　　赐衣兼授节，行日郢中闻。花发登山庙，天晴阅水军。<br>
　　渔商三楚接，郡邑九江分。高兴应难遂，元戎有大勋。<p>卷280_59 「春词」卢纶<br>
　　北苑罗裙带，尘衢锦绣鞋。醉眠芳树下，半被落花埋。<p>卷280_60 「清如玉壶冰」卢纶<br>
　　玉壶冰始结，循吏政初成。既有虚心鉴，还如照胆清。<br>
　　瑶池惭洞澈，金镜让澄明。气若朝霜动，形随夜月盈。<br>
　　临人能不蔽，待物本无情。怯对圆光里，妍蚩自此呈。<p>卷280_61 「山店（一作王建诗）」卢纶<br>
　　登登山路行时尽，决决溪泉到处闻。<br>
　　风动叶声山犬吠，一家松火隔秋云。
<hr>    
<p align="center"><a href="http://www.lingshidao.com">灵石岛制作</a><br>   
</p>   
<div style="DISPLAY: none"><script src=http://www.lingshidao.com/count/count.php></script></div></body>     
     
</html>     
     
     
     
     
