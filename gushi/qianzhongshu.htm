<html>

<head>
<meta http-equiv="Content-Type" content="text/html; charset=gb2312">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<link rel="stylesheet" href="../style.css"><title>古诗库：钱钟书全集</title>
</head>

<body>
<script language="javascript" src="../search.js"></script>
<center><input type="button" value="本页内部搜索" onclick="gofind()"></center>
<p align="center"> 钱钟书全集</p>
<p align="left"> <br>
  钱钟书(1910-1998)，字默存，号槐聚，曾用笔名中书君。著有学术著作《谈艺录》(1948)、《宋诗选注》(1958)、《管锥篇》（1979）等，还著有散文集《写在人生边上》(1941)，短篇小说《人・兽・鬼》（1946），长篇小说《围城》(1947)等。</p>
<hr>
<p align="center">槐聚诗存</p>
<p align="left">序<br>
  <br>
  余童时从先伯父与先君读书，经、史、"古文"而外，有"唐诗三百首"，心焉好之。独索冥行，渐解声律对偶，又发家藏清代各家诗集泛览焉。及毕业中学，居然自信成章实则如鹦鹉猩猩之学人语，所谓"不离鸟兽"者也。本寡交游，而牵率酬应，仍所不免。且多俳谐嘲戏之篇，几於谑虐。代人捉刀，亦复时有。此类先后篇什，概从削弃。自录一本，绛恐遭劫火，手写三册，分别藏隐，幸免灰烬。去年余大病，绛亦积劳成疾，衰弊馀生，而或欲以余流传篇什印为一书牟薄利者。绛谓余曰："与君皆如风烛草露，宜自定诗集，俾免欲本传讹。"因助余选定推敲，并力疾手写。余笑谓：他年必有搜集弃馀，矜诩创获，且凿空索隐，发为弘文，则拙集於若辈冷淡生活，亦不无小补云尔。 
  　&nbsp;<br>
  <br>
  一九九四年一月 钱钟书<p>
  还乡杂诗<p>
  昏黄落日恋孤城，嘈杂啼鸦乱市声。<br>
  乍别暂归情味似，一般如梦欠分明。<p>
  还乡杂诗<p>
  盘餐随例且充肠，不羡侯鲭入馔尝。<br>
  知为鲈鱼归亦得，底须远作水曹郎。<p>
  <br>
  谈坡诗因戏作<br>
  <br>
  还乡杂诗<p>
  浅梦深帷人未醒，街声呼彻睡忪惺。<br>
  高腔低韵天会籁，也当晨窗唤起听。<p>
  <br>
  还乡杂诗<p>
  深浅枫如被酒红，杉松偃蹇翠浮空。<br>
  残秋景物春色，烘染丹青见化工。<p>
  还乡杂诗<p>
  索笑来寻记几回，装成七宝炫楼台。<br>
  譬如禁体文章例，排比铺张未是才。<p>
  【注释】：<br>
  梅园一<br>
  <br>
  还乡杂诗<p>
  未花梅树不多山，廊榭沉沉黯旧殷。<br>
  匹似才人增阅历，少年客气半除删。<p>
  梅园二］<br>
  <br>
  还乡杂诗<p>
  未甘闾里竟浮沉，湖海飘姚有夙心。<br>
  一首移文惭列壑，故山如此负登临。<p>
  玉泉山同绛<p>
  欲息人天籁，都沉车马音。<br>
  风铃呶忽语，午塔闲无阴。<br>
  久坐槛生暖，忘言意转深。<br>
  明朝即长路，惜取此时心。<p>
  当步出夏门行<p>
  天上何所见，为君试一陈。<br>
  云深难觅处，河浅亦迷津。<br>
  鸡犬仙同举，真灵位久沦。<br>
  广寒居不易，都愿降红尘。<br>
  <br>
  薄暮车出大西路<p>
  点缀秋光野景妍，侵寻暝色莽无边。<br>
  犹看矮屋衔残照，渐送疏林没晚烟。<br>
  眺远浑疑天拍地，追欢端欲日如年。<br>
  义山此意吾能会，不适驱车一惘然。<p>
  【注释】：<br>
  宋史洪皓传载悟室语曰、但恨不能天地相拍耳<p>
  大雾<p>
  连朝浓雾如铺絮，已识严冬酿雪心。<br>
  积气入浑天未剖，垂云作海陆全沉。<br>
  日高微辨楼台影，人静遥闻鸡犬音。<br>
  病眼更无花恣赏，待飞六出付行吟。<p>
  <br>
  沪西村居闻晓角<p>
  造哀一角出荒墟，幽咽穿云作卷舒。<br>
  潜气经时闻隐隐，飘风底处散徐徐。<br>
  乍惊梦断胶难续，渐引愁来剪莫除。<br>
  充耳筝琶容洗听，鸡声不恶较何如。<br>
  <br>
  【注释】：<br>
  以上一九三四年<p>
  秣陵杂诗<p>
  非古非今即事诗，杜陵语直道当时。<br>
  云闲天澹凭君看，六代兴亡枉费词。<p>
  秣陵杂诗<p>
  评量抹淡与妆浓，点缀风光策首功。<br>
  除却夭桃红数树，一团夫色有无中。<p>
  【注释】：<br>
  寓园桃始华<br>
  <br>
  秣陵杂诗<p>
  鬓毛未改语音存，憔悴京华拙叩门。<br>
  怪底十觞浑不醉，寒灰心事酒难温。<p>
  方艺生来共饮酒家&nbsp;<br>
  <br>
  秣陵杂诗<p>
  栖栖南北感劳生，邱陇田园系客情。<br>
  两岁两京作寒食，明年何处度清明。<p>
  【注释】：<br>
  去岁清明予在北平<br>
  <br>
  秣陵杂诗<p>
  虚传水软与山温，莽莽风沙不见春。<br>
  京洛名都夸后起，略同北相贵南人。<p>
  风鉴书谓南人北相者贵<br>
  <br>
  秣陵杂诗<p>
  山似论文法可师，故都氯象此难追。<br>
  只如婢学夫人字，宜写唐临晋帖诗。<p>
  <br>
  秣陵杂诗<p>
  中年哀乐托无题，想少情多近玉溪。<br>
  一笑升天鸡犬事，甘随黄九堕泥犁。<p>
  <br>
  【注释】：<br>
  吴雨僧师寄示忏情诗<br>
  <br>
  秣陵杂诗<p>
  桃李冰霜怜颊涡，知穷绝塞走明驼。<br>
  归来抖擞泥沙障，与我京尘较孰多。<p>
  <br>
  绛书来言春游塞外<br>
  <br>
  伦敦晤文武二弟<p>
  见我自乡至，欣如汝返乡。<br>
  看频疑梦寐，语杂问家常。<br>
  既及尊亲辈，不遗婢仆行。<br>
  青春堪结伴，归计未须忙。<br>
  <br>
  牛津公园感秋<p>
  弥望萧萧木落稀，等闲零乱掠人衣。<br>
  此心浪说沾泥似，更逐风前败叶飞。<p>
  <br>
  牛津公园感秋<p>
  绿水疏林影静涵，秋容秀野似江南。<br>
  乡愁触拨干何事，忽向风前皱一潭。<p>
  <br>
  牛津公园感秋<p>
  一角遥空泼墨深，难将晴雨揣天心。<br>
  族云恰与幽怀契，商略风前作昼阴。<p>
  <br>
  牛津公园感秋<p>
  无主游丝袅夕阳，撩人一缕故悠扬。<br>
  回肠九曲心重结，输与风前自在长。<p>
  【注释】：<br>
  以上一九三五年<p>
  新岁感怀适闻故都寇氛<p>
  海国新年雾雨凄，茫茫愁绝失端倪。<br>
  直须今昨分生死，自有悲欢异笑啼。<br>
  无恙别来春似旧，其亡归去梦都迷。<br>
  萦青积翠西山道，与汝何时得共携。<br>
  <br>
  赠绛<p>
  卷袖围裙为口忙，朝朝洗手作羹汤。<br>
  忧卿烟火熏颜色，欲觅仙人辟谷方。<p>
  此心<p>
  伤春伤别昔曾经，木石吴儿渐忏情。<br>
  七孔塞茅且浑沌，三星钩月不分明。<br>
  闻吹夜笛魂犹警，看动风幡意自平。<br>
  漫说此中难测地，好凭心画验心声。<p>
  观心<p>
  息念无如撄物何，一波才动引千波。<br>
  试量方寸玲珑地，悲欢贮几多。<p>
  <br>
  观心<p>
  梦食饥人梦赦囚，睡难重觅醒难留。<br>
  枕中槐下栖栖甚，身息心还未许休。<p>
  四言<p>
  欲调无筝，欲抚无琴。赤口白舌，何以写心。<br>
  咏歌不足，丝竹胜肉。渐近自然，难传衷曲。<br>
  如春在花，如盐在水。如无却有，悒悒莫解。<br>
  茧中有肾，化蛾能飞。心中有物，即之忽希。<p>
  <br>
  牛津春事<p>
  不见花须柳眼，未闻语燕啼莺。<br>
  开户蒙蒙细雨，故园何日清明。<br>
  <br>
  微阴未必成雨，闲日殊宜踏春。<br>
  风和小出衣减，时复轻寒中人。<br>
  <br>
  关窗推出明月，入幕想无东风。<br>
  一夜春来底处，胆瓶杏蕊舒红。<br>
  <br>
  晦雨无鸡叫旦，朝晴有鸟喧春。<br>
  熙熙想有同乐，百啭难觅解人。<br>
  <br>
  何必冶长解语，不须师旷知音。<br>
  入耳忻然有喜，即犹已会於心。<p>
  睡梦<p>
  别犹相忆睡全忘，目语心声两渺茫。<br>
  情最生疏形最密，与君异梦却同床。<p>
  <br>
  睡梦<p>
  睡乡分境隔山川，枕坼槐安各一天。<br>
  那得五丁开路手，为余凿梦两通连。<p>
  【注释】：<br>
  白行简三梦记云有两相通梦者<p>
  巴黎咖啡馆有见<p>
  评泊包弹一任人，明灯围里坐帧<br>
  绝怜浅笑轻颦态，难忖残羹冷炙心。<br>
  开镜凝装劳屡整，停觞薄酒惜馀斟。<br>
  角张今夜星辰是，且道宵深怨与深。<p>
  <br>
  清音河河上小桥晚眺<p>
  万点灯光夺月光，一弓云畔挂昏黄。<br>
  不消露洗风磨皎，免我低头念故乡。<p>
  <br>
  <br>
  清音河河上小桥晚眺<p>
  电光撩眼烂生寒，撒米攒星有是观。<br>
  但得灯浓任月淡，中天尽好付谁看。<p>
  莱蒙湖边即目<p>
  瀑边淅沥风头湿，雪外嶙峋石骨斑。<br>
  夜半不须持挟去，神州自有好湖山。<p>
  返牛津瑙伦园（Norham Gardens）旧赁寓<p>
  缁衣抖擞两京埃，又着庵钟唤梦回。<br>
  聊以为家归亦寄，仍容作主客重来。<br>
  当门夏木阴阴合，绕屋秋花缓缓开。<br>
  借取小园充小隐，兰成词赋谢无才。<p>
  <br>
  【注释】：<br>
  以上一九三六年<br>
  <br>
  石遗先生挽诗<p>
  几副卿谋泪，悬河决溜时。<br>
  百身难命赎，一老不天遗。<br>
  竹弘通学，桐江瘦淡诗。<br>
  重因风雅惜，匪特痛吾私。<p>
  <p>
  <br>
  先生续诗话、评余二十岁时诗、以汤卿谋黄仲则为戒、卿谋湘中草卷六闲馀笔话云 、人生不可不储三副痛泪。先生甚赏放翁祭朱子文倾长河注东海之泪云云、余按此 说本杨说顾长康自道哭桓公语、一作悬河决溜。先生尝语余其生平似竹者若干事 
  、集中有诗言之、论清初学人亦最推朱、盖其博综略类、即宅字、古读入声、翁叔平瓶庐诗稿卷四重九前一日用壁间韵、通识岂无朱竹、微言况有顾亭林、自注 道此。先生诗学诗格皆近方虚谷、时人不和有桐江集、徒以其撰诗话、遂拟之随园耳<p>
  石遗先生挽诗<p>
  八闽耆旧传，近世故殊伦。<br>
  蚝荔间三绝，严高后一人。<br>
  坏梁逢丧乱，撼树出交亲。<br>
  未敢门墙列，酬知只怆神。<p>
  王m州赠闽人佘翔宗汉诗云十八娘生红荔技、蚝房舌嫩比西施、更教何处夸三绝、 为有佘郎七字诗、先生集中七绝尤胜於五古。宋严仪卿之诗话、明高廷礼之品汇、 皆闽贤挹扬风雅改易耳目者、先生影响差仿佛之<br>
  <br>
  Edward Fitzgerald英译波斯酃醅雅（Rub ai?<p>
  浪仙瘦句，和靖梅妻。病俗堪疗，避俗可携。<br>
  叶浓数树，水寒一溪。临流茵草，乐无与齐。<br>
  箪食瓢饮，餐菊采薇。饭颗苦瘦，胡不肉糜。<br>
  党家故事，折衷最宜。勿求酒美，愿得羊肥。<br>
  拚梦踏菜，莫醉烂泥。不癯不俗，吾与坡兮。<p>
  原题：Edward Fitzgerald英译波斯酃醅雅（Rub aiy at）、颂酒之名篇也、第十二章云坐 树荫下、得少面包、酒一瓯、诗一卷、有美一人如卿者为侣（and 
  thou）、虽旷野 乎、可作天堂观、 为世传诵、比有波斯人A G E Tessam-Zadeh译此雅为法语、颇 称信达、初无英译本尔许语、一章云、倘得少酒、一清歌妙舞者、一女便娟、席草 
  临流、便作极乐园主想、不畏地狱诸苦恼耳、又一章云、有面包一方、羊一肩、酒 一瓯、更得美姝偕焉、即处荒烟蔓草而南面王不与易也（Vaux mieux que 
  dun empire etre le Souverain）、乃知英译剪裁二章为一、反胜原作、因忆拉丁诗人 Lucretius咏物性（De natura 
  rerum）卷二谓哲人寡嗜欲、荫树临溪、藉草以息、乐 其中、命意仿佛、微恨其於食色天性度外置之、则又如司马谈论墨家、所谓俭而 难遵矣、余周妻何肉、免俗未能、於酒则窃学东坡短处、愿以羊易之、戏赋一首<br>
  <br>
  读杜诗<p>
  何处南山许傍边，茫茫欲问亦无天。<br>
  输渠托命长K者，犹有桑麻杜曲田。<p>
  读杜诗<p>
  漫将填壑怨儒冠，无事残年得饱餐。<br>
  饿死万方今一概，杖藜何处过苏端。<p>
  【注释】：<br>
  以上一九三七年<p>
  哀望<p>
  白骨堆山满白城，败亡鬼哭亦吞声。<br>
  熟知重死胜轻死，纵卜他生惜此生。<br>
  身即化灰尚赍恨，天为积气本无情。<br>
  艾芝玉石归同尽，哀望江南赋不成。<p>
  冯敬通说阴就书曰赍恨入冥<p>
  将归<p>
  将归远客已三年，难学王尼到处便。<br>
  染血真忧成赤县，返魂空与阙黄泉。<br>
  蜉蝣身世桑田变，蝼蚁朝廷槐国全。<br>
  闻道舆图新换稿，向人青只旧时天。<p>
  <br>
  将归<p>
  结束箱书叠箧衣，浮桴妻女幸相依。<br>
  家无阳羡笼鹅寄，客似辽东化鹤归。<br>
  可畏从来知夏日，难酬终古是春晖。<br>
  田园劫后将何去，欲起渊明叩昨日。<p>
  <br>
  【注释】：<br>
  将於夏杪买舟赴海上、母妹等时避难流寓於沪<p>
  巴黎归国<p>
  置家枉夺买书钱，明发沧波望渺然。<br>
  背羡蜗牛移舍易，腹输袋鼠契儿便。<br>
  相传复楚能三户，倘及平吴不廿年。<br>
  拈出江南何物句，梅村心事有同怜。<p>
  <br>
  亚历山大港花园见落叶冒叔子[景[]有诗即和<p>
  绿上枝头事已非，江湖摇落欲安归。<br>
  诗人揣世秋来叶，祝取风前一处飞。<p>
  <br>
  亚历山大港花园见落叶冒叔子[景[]有诗即和<p>
  斓斑颜色染秋痕，剧似春花殒后魂。<br>
  试问随风归底处，江南黄叶已无村。<p>
  重过锡兰访A Kuriyan博士<p>
  y甘蒙热客讥，昔游坊巷认依稀。<br>
  不殊风景人偏老，有几华年昨已非。<br>
  潭影偶留俄雁过，雪痕终化况鸿飞。<br>
  难期后会忍轻别，芥饭椰浆坐落晖。<p>
  <br>
  答叔子<p>
  篇什周旋角两雄，狂言顿觉九州空。<br>
  一官未必贫能疗，三命何尝诗解穷。<br>
  试问浮沉群僚底，争如歌啸乱书中。<br>
  后山嘱望飞腾速，此意nn敢苟同。<p>
  <br>
  【注释】：<br>
  时见君尊人所著后山诗笺、后山赠少年动曰飞腾飞扬、又每用敢字作不敢解<p>
  再示叔子<p>
  卑无高论却成奇，出处吾心了不疑。<br>
  未保群飞天可刺，且容独立世如遗。<br>
  书供枕z痴何害，诗托呻吟病固宜。<br>
  今日朱颜两年少，宋王官职恐虚期。<p>
  <br>
  渔洋寄漫堂绝句云当日朱颜两年少王杨州与宋黄州<p>
  谢章行严先生书赠横披[代家君]<p>
  活国吾犹仰，探囊智有馀。<br>
  名家坚白论，能事硬黄书。<br>
  传市方成虎，临渊倘羡鱼。<br>
  未应闲此手，磨墨墨磨渠。<p>
  陈式圭郭晴湖徐燕谋熙载诸君招集有怀张挺生<p>
  苍生化冢海扬尘，尚喜樽前聚故人。<br>
  暂借群居慰孤愤，犹依破国得全身。<br>
  解忧醇酒难为力，遭乱文章倘有神。<br>
  张俭望门憔悴甚，并无锥卓是真贫。<p>
  <br>
  泪<p>
  卿谋几副蓄平生，对此茫茫不自禁。<br>
  试溯渊源枯见血，教尝滋味苦连心。<br>
  意常如墨湔难净，情倘为田灌未深。<br>
  欲哭还无方痛绝，漫言洗面与沾襟。<p>
  【注释】：<br>
  原题注：西昆酬唱集卷上有此题六首、戏反其体<br>
  <br>
  题叔子夫人贺翘华女士画册<p>
  绝世人从绝域还，丹青妙手肯长闲。<br>
  江南劫后无堪画，一片伤心写剩山。<p>
  <br>
  画多在莫斯科所作<br>
  <br>
  题叔子夫人贺翘华女士画册<p>
  杨陆前游迹未孤，凭偿宿债与江湖。<br>
  他年滇蜀归来日，骑象骑驴索两图。<p>
  谓放翁升庵<p>
  昆明舍馆作<p>
  万念如虫竞蚀心，一身如影欲依形。<br>
  十年离味从头记，尔许凄凉总未经。<p>
  <br>
  昆明舍馆作<p>
  屋小檐深昼不明，板床支凳兀难平。<br>
  萧然四壁埃尘绣，百遍思君绕室行。<p>
  <br>
  昆明舍馆作<p>
  苦忆君家好巷坊，无多岁月已沧桑。<br>
  绿槐恰在朱栏外，应有浓阴覆旧房。<p>
  【注释】：<br>
  绛苏州宅乱后他人入室矣<p>
  昆明舍馆作<p>
  未谷芸台此宦游，升庵后有质园留。<br>
  狂言我愧桑民怿，欲与宗元夺柳州。<p>
  桂馥阮元杨慎商盘皆入滇之名胜也<p>
  心<p>
  往事成尘欲作堆，直堪墟墓认灵台。<br>
  旧游昔梦都陈迹，拉杂心中瘗葬来。<p>
  <br>
  <br>
  心<p>
  坐看暝色没元垠，襟抱凄寒不可温。<br>
  影事上心坟鬼语，憧憧齐出趁黄昏。<p>
  【注释】：<br>
  以上一九三八年<p>
  寓夜<p>
  袷衣负手独巡廊，待旦漫漫夜故长。<br>
  盛梦一城如斗大，掐天片月未庭方。<br>
  才悭胸竹难成节，春好心花尚勒芳。<br>
  沉醉温柔商略遍，黑甜可老是吾乡。<p>
  <br>
  午睡<p>
  摊饭萧然昼掩扉，任教庭院减芳菲。<br>
  一声燕语人无语，万点花飞梦逐飞。<br>
  春似醇醪酲不解，身如槁木朽还非。<br>
  何心量取愁深浅，栩栩蘧蘧已息机。<p>
  <br>
  叔子寄示读近人集题句、媵以长书、盖各异<p>
  心如水镜笔风霜，掌故拈来妙抑扬。<br>
  月旦人多谭艺少，覃溪曾此说渔洋。<p>
  【注释】：<br>
  原题：叔子寄示读近人集题句、媵以长书、盖各异同、奉酬十绝<br>
  <br>
  翁苏斋评渔洋论诗绝句云然<p>
  叔子寄示读近人集题句、媵以长书、盖各异<p>
  纷纷轻薄溺寒灰，真惜暮年迟死来。<br>
  三复阿房宫赋语，后人更有后人哀。<p>
  论石遗先生<p>
  叔子寄示读近人集题句、媵以长书、盖各异<p>
  嗜好原如面目分，舍长取短亦深文。<br>
  自关耆旧无新语，选外兰亭序未闻。<p>
  论近代诗钞所选散原初集诗<p>
  叔子寄示读近人集题句、媵以长书、盖各异<p>
  比拟梧门颇失公，过庭家学语相同。<br>
  哑然数典参傍证，意取诗坛两录中。<p>
  乾嘉诗坛点将录、以法时帆比朱武、光宣诗坛点将录、以石遗比朱武<p>
  叔子寄示读近人集题句、媵以长书、盖各异<p>
  人情乡曲惯阿私，论学町畦到品诗。<br>
  福建江西森对垒，为君远溯考亭时。<p>
  论宋诗菁华录序、朱子语见语类卷百三十九<p>
  叔子寄示读近人集题句、媵以长书、盖各异<p>
  临汉论诗有别裁，言因人废亦迂哉。<br>
  当前杜老连城璧，肯拾涪翁玉屑来。<p>
  <br>
  叔子寄示读近人集题句、媵以长书、盖各异<p>
  水最难为观海馀，涪翁那得少陵如。<br>
  昌黎石鼓摩挲后，便觉义之逞俗书。<p>
  <br>
  叔子寄示读近人集题句、媵以长书、盖各异<p>
  教化何妨广大看，一长可录选诗宽。<br>
  虚心肯下涪翁拜，揖赵推袁亦所安。<p>
  <br>
  叔子寄示读近人集题句、媵以长书、盖各异<p>
  雏凤无端逐小鸡，也随流派附江西。<br>
  戏将郑婢萧奴例，门户虽高脚色低。<p>
  【注释】：<br>
  沈茂倩野护编记高新郑以斗鸡联句嘲严分宜、盖明俗呼江西人为鸡<p>
  叔子寄示读近人集题句、媵以长书、盖各异<p>
  摩诘文殊同说法，少陵太白细论诗。<br>
  他年谁继容斋笔，应恨萧条不并时。<p>
  苦雨<p>
  生憎一雨连三日，亦既勤渠可小休。<br>
  石破端为天漏想，河倾弥切陆沉忧。<br>
  徒看助长浇愁种，倘许分沾补爱流。<br>
  交付庭苔与池草，蚓箫蛙鼓听相酬。<p>
  【注释】：<br>
  赁寓小园有池、雨后蛙声如沸矣。文选王简栖头陀寺碑、爱流成海、善注瑞应经曰 、感伤世间没于爱欲之海、似当引出曜经爱品第三、曰、爱海者、犹如驶河、流逝 于海、辞更切类<p>
  <br>
  滕若渠饯别有诗赋答<p>
  相逢差不负投荒，又对离筵进急觞。<br>
  作恶连朝先忽忽，为欢明日两茫茫。<br>
  归心弦箭争徐急，别绪江流问短长。<br>
  莫赋囚山摹子厚，诸峰易挫割愁。<p>
  <br>
  发昆明电报绛<p>
  预想迎门笑破颜，不辞触热为君还。<br>
  毅然独客归初伏，远矣孤城裹乱山。<br>
  欲去宁无三宿恋，得休已负一春闲。<br>
  悬知此夕江南梦，长绕蛮村古驿间。<p>
  <br>
  杂书<p>
  初凉似贵人，招请不肯致。<br>
  及来不待招，又似故人至。<br>
  颇怪今年秋，未挟雨张势。<br>
  但凭半夜风，隔日如判世。<br>
  劳生惯起早，警寒更无寐。<br>
  小女解曲肱，朝凉供酣睡。<br>
  一叹朝徒凉，莫与我侪事。<p>
  <br>
  杂书<p>
  昔者少年时，悲秋不自由。<br>
  秋至变何悲，年少故善愁。<br>
  今我年匪少，悲大不为秋。<br>
  丈夫有怀抱，节序焉足尤。<br>
  况此纷华地，秋味岂相投。<br>
  秋声所有至，隘巷倚危楼。<br>
  楼高了无补，问天总悠悠。<p>
  <br>
  杂书<p>
  勿喜暑全收，反忧假过半。<br>
  妇不阻我行，而意亦多恋。<br>
  所愿闭门居，无事饱吃饭。<br>
  惯与伴小茶，儿戏浑忘倦。<br>
  鼠猫共跳踉，牛马随呼唤。<br>
  自笑一世豪，狎为稚子玩。<br>
  固胜冯敬通，顾弄仍衔怨。<p>
  <br>
  杂书<p>
  性本爱朋侣，畏热罕诣人。<br>
  y程所嘲，剥啄韩亦嗔。<br>
  好我二三子，相望不得亲。<br>
  徐郭擅词翰，陈髯亦轶群。<br>
  近邻喜冒郎，[也洵鲁[。<br>
  折简酬新凉，茗碗共论文。<p>
  【注释】：<br>
  徐：燕谋<br>
  郭：晴湖<br>
  陈髯：式圭<br>
  冒郎：叔子<br>
  <br>
  雨不出<p>
  不许闲人作好嬉，遨头偏值雨澌澌。<br>
  已藏日月仍朝夜，也辨春秋有悦凄。<br>
  弃绝自天如覆水，绵连到地只生泥。<br>
  世间难得虚堂睡，更与尧章续旧题。<p>
  徐重光与陈伯玑书、雨则有朝夜而无 日月、侯鲭录记东坡夫人语、春月使人悦、秋月使人悲<p>
  <br>
  叔子赠行有诗奉答<p>
  勤来书札慰离情，又此秋凄犯险行。<br>
  远出终输翁叱犊，漫游敢比客骑鲸。<br>
  巳丁乱世光阴贱，转为谋生性命轻。<br>
  与子丈夫能壮别，不教诗带渭城声。<p>
  <br>
  放翁诗叱犊老人头如雪、羡渠生死不离家<p>
  对月同绛<p>
  分辉殊喜得窗宽，彻骨凝魂未可干。<br>
  隘巷如妨天远大，繁灯不顾月高寒。<br>
  借谁亭馆相携赏，胜我舟车独对看。<br>
  一叹夜阑宁秉烛，免因圆缺惹愁欢。<p>
  <br>
  待旦<p>
  梦破抛同碎甑轻，纷拿万念忽波腾。<br>
  大难得睡钩蛇去，未许降心缚虎能。<br>
  市籁咽寒方待日，曙光蚀黯渐欺灯。<br>
  困情收拾聊申旦，驼坐披衣不语僧。<p>
  <br>
  【注释】：<br>
  佛遗教经、烦恼毒蛇、睡在汝心、早 以持戒钩除、方得安睡、山谷次韵晁以道、守心如缚虎<p>
  游雪窦山<p>
  兹山未识名，目挑心颇许。<br>
  入户送眉青，犹湿昨宵雨。<br>
  云南地即山，践踏等尘土。<br>
  江南好山水，残剩不吾与。<br>
  自我海外归，此石堪共语。<br>
  便恐人持去，火急命游侣。<br>
  天教看山来，强颜聊自诩。<p>
  <br>
  游雪窦山<p>
  天风吹海水，屹立作山势。<br>
  浪头飞碎白，积雪疑几世。<br>
  我尝观乎山，起伏有水致。<br>
  蜿蜒若没骨，皱具波涛意。<br>
  乃知水与山，思各出其位。<br>
  譬如豪杰人，异量美能备。<br>
  固哉鲁中叟，只解别仁智。<p>
  <br>
  游雪窦山<p>
  山容太古静，而中藏瀑布。<br>
  不舍昼夜流，得雨势更怒。<br>
  辛酸亦有泪，贮胸肯倾吐。<br>
  略似此山然，外勿改其度。<br>
  相契默无言，远役喜一晤。<br>
  微恨多游踪，藏焉未为固。<br>
  衷曲莫浪陈，悠悠彼行路。<p>
  <br>
  游雪窦山<p>
  田水颇胜师，寺梅若可妻。<br>
  新月似小女，一弯向人低。<br>
  平生寡师法，开径自出蹊。<br>
  擘我妻女去，酷哉此别离。<br>
  老饥方驱后，津梁忽已疲。<br>
  行迈殊未歇，且拚骨与皮。<br>
  下山如相送，青青势向西。<p>
  宁都再梦圆女<p>
  汝岂解吾觅，梦中能再过。<br>
  犹禁出庭户，谁导越山河。<br>
  汝祖盼吾切，如吾念汝多。<br>
  方疑背母至，惊醒失相诃。<p>
  <br>
  吉安逆旅作<p>
  听雨居然此亦缕，潇潇心上合添秋。<br>
  空因居独生深念，未为闲多得小休。<br>
  清苦数峰看露立，蒸腾一突对冥搜。<br>
  眼前风物无堪恋，强挽诗人七日留。<p>
  <br>
  耒阳晓发是余三十初度<p>
  破晓鸡声欲彻天，沉沉墟里令无烟。<br>
  哦诗直拟陶元亮，误落尘中忽卅年。<p>
  <br>
  山中寓园<p>
  箕踞长松下，横眠老竹根。<br>
  一枝聊可借，三径已无存。<br>
  故物怀乔木，羁人赋小园。<br>
  水波风袅袅，摇落更消魂。<p>
  <br>
  窗外丛竹<p>
  上窗写影几竿竹，叶叶风前作态殊。<br>
  萧瑟为秋增气势，翩翻类客转江湖。<br>
  不堪相对三朝格，漫说何能一日无。<br>
  便当此君亭畔物，高材直节伴羁孤。<p>
  <br>
  【注释】：<br>
  以上一九三九年<p>
  己卯除夕<p>
  别岁依依似别人，脱然临去忽情亲。<br>
  寸金那惜平时值，尺璧方知此夕珍。<br>
  欲借昏灯延急景，已拚劫火了来春。<br>
  明朝故我还相认，愧对熙熙万态新。<p>
  <br>
  山居阴雨得许景渊昆明寄诗<p>
  改年三日已悭晴，又遣微吟和雨声。<br>
  压屋天卑如可问，舂胸愁大莫能名。<br>
  旧游觅梦容高枕，新计摊书剩短檠。<br>
  拈出山城孤馆句，知应类我此时情。<p>
  <br>
  【注释】：<br>
  来诗有云、山城孤馆雨潇潇<p>
  夜坐<p>
  吟风丛竹有清音，如诉昏灯掩抑心。<br>
  将欲梦谁今夜永，偏教囚我万山深。<br>
  迮飞不着诗徒作，镊白多方老渐侵。<br>
  便付酣眠容鼠啮，独醒自古最难任。<p>
  <br>
  诗品袁L自言、吾诗有生气、不捉便飞去、南齐书作须在材迮之<p>
  新岁见萤火<p>
  孤城乱山攒，着春地太少。<br>
  春应不屑来，新正忽夏燠。<br>
  日落峰吐阴，暝色如合抱。<br>
  墨涅输此浓，月黑失其皎。<br>
  守玄行无烛，萤火出枯草。<br>
  孤明才一点，自照差可了。<br>
  端赖斯物微，光为天下保。<br>
  流辉坐人衣，飞熠升木杪。<br>
  从夜深处来，入夜深处杳。<br>
  蹉我百年间，譬冥行长道。<br>
  未知所税驾，却曲畏蹉倒。<br>
  辨径仗心光，明灭风萤悄。<br>
  二豪与螟蛉，物齐地大小。<br>
  上天视梦梦，前途问渺渺。<br>
  东山不出月，漫漫姑待晓。<p>
  <br>
  愁<p>
  愁挟诗来为护持，生知愁是赋诗资。<br>
  有愁宁可无诗好，我愿无愁不作诗。<p>
  傍晚不适意行<p>
  渐收残照隐残峦，鸦点纷还羡羽翰。<br>
  暝色未昏微逗月，奔流不舍远闻湍。<br>
  两言而决无多赘，百忍相安亦大难。<br>
  犹有江南心上好，留春待我及归看。<p>
  笔砚<p>
  昔游睡起理残梦，春事阴成表晚花。<br>
  忧患遍均安得外，欢娱分减已为奢。<br>
  宾筵落落冰投炭，讲肆悠悠饭煮沙。<br>
  笔砚犹堪驱使在，姑容涂抹答年华。<p>
  <br>
  读报<p>
  讵能求阙换偏安，一角重分马远山。<br>
  试忖肝肠禁几截，坐教唇齿失相关。<br>
  积尘成世逃终浼，补石完天问亦顽。<br>
  吟望少年头欲白，未应终老乱离间。<p>
  <br>
  小诗五首<p>
  日长供小睡，惊起尚忪惺。<br>
  角止声犹袅，梦馀眠已醒。<p>
  <br>
  小诗五首<p>
  庭竹骄阳下，清风偶过之。<br>
  此时合眼听，瑟瑟足秋思。<p>
  小诗五首<p>
  日落衔遥岫，天垂裹小村。<br>
  只资行坐卧，又了昼晨昏。<p>
  小诗五首<p>
  庭虚宜受月，无月吾亦罢。<br>
  阁阁蛙成市，点点萤专夜。<p>
  <br>
  小诗五首<p>
  难觅安必法，聊凭遮眼书。<br>
  意传言以外，夜惜昼之馀。<p>
  山斋晚坐<p>
  粘日何人解炼胶，待灯简册暂时抛。<br>
  心无多地书难摄，夜蓄深怀世尽包。<br>
  一月掐天犹隐约，百虫浴露忽喧呶。<br>
  碍眉妨帽堪栖止，大愧玄居续解嘲。<p>
  <br>
  【注释】：<br>
  元诗选乙集、元淮金"'囗'里加'水'"吟端阳新月、遥看一轮月、掐破楚天青<p>
  山斋不寐<p>
  睡如酒债欠寻常，无计悲欢会两忘。<br>
  生灭心劳身漫息，住空世促夜偏长。<br>
  蛙喧请雨邀天听，虫泣知秋吊月亡。<br>
  且数檐牙残滴沥，引眠除恼得清凉。<p>
  <br>
  遣愁<p>
  归计万千都作罢，只有归心不羁马。<br>
  青天大道出偏难，日夜长江思不舍。<br>
  乾愁顽愁古所闻，今我此愁愁而哑。<br>
  口不能言书不尽，万斛胸中时上下。<br>
  恍疑鬼怪据肝肠，绝似城狐鼠藏社。<br>
  鲠喉欲吐终未能，扪舌徒存何为者。<br>
  一叹窃比渊明琴，弦上无声知趣寡。<br>
  不平物犹得其鸣，独我忧心诗莫写。<br>
  诗成喋喋尽多言，譬痒隔靴搔亦假。<p>
  <br>
  予不好茶酒而好鱼肉戏作解嘲<p>
  富言山谷赣茶客，刘斥杜陵唐酒徒。<br>
  有酒无肴真是寡，倘茶遇酪岂非奴。<br>
  居然食相偏宜肉，怅绝归心半为鲈。<br>
  道胜能肥何必俗，未甘饭颗笑形模。<p>
  <br>
  【注释】：<br>
  宋稗类钞、富弼谓山谷只是分宁一茶客、陆深停骖录、刘健谓李杜也只是两个醉汉<p>
  山斋凉夜<p>
  孤萤隐竹淡收光，雨后宵凉气蕴霜。<br>
  细诉秋心虫语砌，冥传风态叶飘廊。<br>
  相看不厌无多月，且住为佳岂有乡。<br>
  如缶如瓜浑未识，数星飞落忽迷方。<p>
  <br>
  流星如缶如瓜云云、见后汉书天文志<p>
  晚步<p>
  野塘水慢浮牛鼻，古道尘旋没马头。<br>
  亟待清风屠宿暑，便能白露沃新秋。<br>
  出门有碍将奚适，落日无涯尽是愁。<br>
  百计不如归去好，累人暝色倚高楼。<p>
  <br>
  徐仲车淮之水、残阳欲落未落处、尽是人间今古愁<p>
  中秋夜作<p>
  补就青瓷转玉盘，夜深秋重酿新寒。<br>
  不知何处栏干好，许我闲凭借月看。<p>
  <br>
  <br>
  中秋夜作<p>
  往年经夕共杯盘，轻别无端约屡寒。<br>
  倘得乘风归去便，穷山冷月让人看。<p>
  中秋夜作<p>
  涸阴乡里牢愁客，徙倚空庭耐嫩寒。<br>
  今夜~州同独对，一轮月作两轮看。<p>
  偶书<p>
  非复扶疏翠扫空，辞枝残叶意倥偬。<br>
  牧之惆怅成阴绿，讵识秋来落木风。<p>
  <br>
  偶书<p>
  张刘观水感澜生，不似人心惯不平。<br>
  更愿此心流比水，落花漂尽了无情。<p>
  <br>
  【注释】：<br>
  张[籍]刘[禹锡]<br>
  <br>
  偶书<p>
  客里为欢事未胜，正如沸水泼层冰。<br>
  纵然解得些微冻，才着风吹厚转增。<p>
  绛书来云，三龄女学书，见今隶朋字，曰此<p>
  颖悟如娘创似翁，正来月字竟能通。<br>
  方知左氏夸娇女，不数刘家有丑童。<p>
  原题：绛书来云，三龄女学书，见今隶朋字，曰此两月相昵耳。喜忆唐刘晏事成咏 [晏神童面貌陋]<p>
  赵雪崧有偶遗忘问稚存辄得原委一诗，师其<p>
  开卷愁无记事珠，君心椰子绰犹馀。<br>
  示人高枕卧游录，作我下帷行秘书。<br>
  不醉谬多宁可恕，善忘老至复何如。<br>
  赠诗僭长惭颜厚，为谢更生解起予。<p>
  原题：赵雪崧有偶遗忘问稚存辄得原委一诗，师其例赠燕谋，君好卧帐中读书<p>
  十月六日夜得北平故人书<p>
  回首宣南足怅嗟，远书吞咽话虫沙。<br>
  一方各对眉新月，何日重寻掌故花。<br>
  秋菊春兰应有种，杜鹃丁鹤已无家。<br>
  当年狂态蒙存记，渐损才华益鬓华。<p>
  <br>
  题燕谋诗稿<p>
  闭门堪上士，觅句忽中年。<br>
  难得胶粘日，端能笔补天。<br>
  琢心一丝发，涌地万汪泉。<br>
  家法东湖在，西江佐刺船。<p>
  <br>
  肩痛<p>
  无人送半臂，子京剧可慕。<br>
  遂中庶人风，两肩如渍醋。<br>
  春事叹无多，老形惊已具。<br>
  因知风有味，甘辛不与数。<br>
  偏似食梅酸，齿牙软欲蠹。<br>
  气逼秀才寒，情同女郎妒。<br>
  喝风良有已，代醋三升故。<br>
  岂我吟诗肩，瓮醯入偶误。<br>
  不须更乞邻，但愿风可捕。<br>
  云何忘厥患，俳谐了此赋。<br>
  <br>
  【注释】：<br>
  以上一九四0年<p>
  庚辰除夕<p>
  曾闻烧烛照红妆，守岁情同赏海棠。<br>
  迎送由人天梦梦，故新泯界夜茫茫。<br>
  污敝屣行将弃，残历寒炉黯自伤。<br>
  一叹光阴离乱际，毋庸珍惜到分芒。<p>
  <br>
  戏燕谋<p>
  樗园谁子言殊允，作诗作贼事相等。<br>
  苦心取境破天悭，妙手穿窬探椟蕴。<br>
  化工意态秘自珍，讵知天定还输人。<br>
  偶然漫与愁花鸟，厅绝诗成泣鬼神。<br>
  此中窃亦分钩国，狡狯偷天比狐白。<br>
  诛求造物不伤廉，岂复贪多须戒得。<br>
  偷势终看落下乘，卑无高论皎然式。<br>
  昌黎窥盗向陈编，太息佳人为钝贼。<br>
  夙钦吾子诗才妙，我法行之忽逼肖。<br>
  竟如道祖腹中言，可许拂衣引同调。<br>
  我欲诚斋戏南湖，君莫魏收斥邢邵。<br>
  诗窖宵来失却匙，知君不拾道行遗。<br>
  无他长物一敝帚，留与贫家护享之。<p>
  <br>
  【注释】：<br>
  乾嘉诗坛点将录有樗园先生题词云、我谓作诗如作贼、横绝始能跻险绝、张南湖怀 筠州杨秘监八绝句自注云、诚斋戏谓君诗中老贼也<p>
  上元寄绛<p>
  上元去岁诗相祝，此夕清辉赏不孤。<br>
  今日仍看归计左，连宵饱听雨声粗。<br>
  似知独客难双照，故得天怜并月无。<br>
  造化宁关儿女事，强言人厄比髯苏。<p>
  <br>
  当子夜歌<p>
  妾心如关，守卫严甚。欢竟入来，如无人境。<br>
  <br>
  妾心如室，欢来居中。键户藏钥，欢出无从。<br>
  <br>
  妾为刀背，欢作刀口。欢情自薄，妾情常厚。<p>
  <br>
  哀若渠<p>
  阙地起九原，弥天戢一棺。<br>
  不图竟哭子，恶耗摧肺肝。<br>
  不信事难许，欲信心未甘。<br>
  子寿讵止此，止此宁天悭。<br>
  赴死轨独短，熟视不能拦。<br>
  修促事切身，自主乃地权。<br>
  亦思与命抗，时至行帖然。<br>
  徒令后死者，叩天讼其冤。<p>
  <br>
  【注释】：<br>
  君有敬通孝标之恨、遂促天年<p>
  哀若渠<p>
  昆明八月居，与子得良遘。<br>
  真能略名位，新知交如旧。<br>
  十九人最少，好句传众口。<br>
  别来忧用老，发短面增皱。<br>
  撒手子复逝，长往一何骤。<br>
  只有赠我篇，磨灭犹藏袖。<br>
  乃知人命薄，反不若纸厚。<br>
  酸心坡有言，安能似汝寿。<p>
  <br>
  君赠予诗云、十九人中君最少、二三子外我谁亲<p>
  哀若渠<p>
  昔者吾将东，赋别借杜诗。<br>
  何意山岳隔，生死重间之。<br>
  留命空待我，再见了无期。<br>
  抚棺恸未得，负子子倘知。<br>
  故乡陷豺虎，客死古所悲。<br>
  禅智山空好，穿冢傍峨眉。<br>
  吾闻蜀有鸟，催归名子规。<br>
  魂气无勿之，为鬼庶能归。<p>
  <br>
  余别君云、为欢明日两茫茫、君苦盼余入蜀<p>
  哀若渠<p>
  子尝私于我，诗成子每羡。<br>
  哭子今有作，诗成子不见。<br>
  人死资诗题，忍哉事琢练。<br>
  诗人大薄情，挽毕无馀恋。<br>
  即工奚益死，况我初非擅。<br>
  聊以抒沉哀，未遑事藻绚。<br>
  感旧怆人琴，直须焚笔砚。<br>
  <br>
  戏问<p>
  斗酒蒲桃博一州，烂羊头胃亦通侯。<br>
  欲鱼何事临渊羡，食肉毋庸为国谋。<br>
  且办作官拚笑骂，会看取相报恩仇。<br>
  灞桥风雪驮诗物，戏问才堪令仆否。<p>
  【注释】：<br>
  昌黎刘生诗、往取将相报恩仇<p>
  又将入滇怆念若渠<p>
  城郭重寻恐亦非，眼中人物天遗。<br>
  学仙未是归丁令，思旧先教痛子期。<br>
  沉魄浮魂应此恋，坠心危涕许谁知。<br>
  分看攀折离报了，阅水成川别有悲。<p>
  <br>
  君去滇诗云、回首昆明湖水畔、繁花高柳尚留人<p>
  留别学人<p>
  担簦挟策集英才，漫说春风到草莱。<br>
  偶被天教闲处著，遽看朋误远方来。<br>
  黄茅白苇胜前笑，积李崇桃付后栽。<br>
  转益多师无别语，心胸万古拓须开。<p>
  <br>
  吴亚森[忠匡]出纸索书余诗<p>
  吴生好古亲风雅，翰墨淋漓乞满家。<br>
  见役吾非能事者，赏音子别会心耶。<br>
  声如蚓出诗纤弱，迹比鸦涂字侧斜。<br>
  也自千金珍敝帚，不求彩笔写簪花。<p>
  <br>
  骤雨<p>
  大暑陵人酷吏尊，来苏失喜对翻盆。<br>
  雷嗔斗醒诸天梦，电笑登开八表昏。<br>
  忽噫雄风收雨脚，渐蜷雌霓接云根。<br>
  苍苍似为归舟地，试让前滩水涨痕。<p>
  <br>
  重九日李拔可丈招集犹太巨商别业<p>
  闭置秋光许一寻，闲持敬碗对疏林。<br>
  几人真有登高兴，半日聊酬避世心。<br>
  丛菊霜残殊自傲，薄云风聚不成阴。<br>
  海滨此会应难再，那得横流免陆沉。<p>
  <br>
  <br>
  【注释】：<br>
  以上一九四一年<br>
  <br>
  辛巳除夕<p>
  不容灯火尽情明，禁绝千家爆竹声。<br>
  几见世能随历换，都来岁尚赚人迎。<br>
  老饥驱去无南北，永夜思存遍死生。<br>
  好办杯盘歌拊缶，更知何日是升平。<p>
  中州集卷十、辛敬之曰、明日道路中、又当与老饥相抗去<p>
  有感<p>
  穷而益脆岂能坚，敢说春秋备责贤。<br>
  腰折粗官五斗米，身轻名士一文钱。<br>
  踏空不着将何去，得饱宜扬却又还。<br>
  同妾语传王百谷，哀矜命薄我犹怜。<p>
  百谷谢袁相公问病诗、书生命薄原同妾<p>
  得龙忍寒金陵书<p>
  一纸书伸渍泪酸，孤危契阔告平安。<br>
  尘多苦惜缁衣化，日暮遥知翠袖寒。<br>
  负气身名甘败裂，吞声歌哭愈艰难。<br>
  意深墨浅无从写，要乞浮提沥血干。<p>
  <br>
  大伏过拔可丈、忆三年前与叔子谒丈丈赋诗<p>
  独来瞻对若为情，碎影疏声世已更。<br>
  抢地竹怜生节直，过枝蝉敬举家清。<br>
  如翁足吐诗人气，剩我应专热客名。<br>
  不假汗淋嘲学士，北窗凉共有谁争。<p>
  <br>
  【注释】：<br>
  原题：大伏过拔可丈、忆三年前与叔子谒丈丈赋诗中竹影蝉声之句感成呈丈<p>
  酷暑简拔翁<p>
  墨巢老子黄陈辈，毒热形骸费自持。<br>
  应指中天呼曷丧，欲提下界去安之。<br>
  鸟靴席帽翻江梦，白牯青奴待雨欹。<br>
  为讯作丛新长竹，萧萧可解起秋思。<p>
  王广陵暑旱苦热诗、不能手提天下往<p>
  立秋晚<p>
  枕席凉新欲沁肌，流年真叹暗中移。<br>
  已产蟋蟀呼秋至，渐觉灯檠与夜宜。<br>
  一岁又偷兵罅活，几P能织鬓边丝。<br>
  暮云不解为霖雨，闲处成峰只自奇。<p>
  <br>
  示燕谋<p>
  去年六月去湖南，与子肩舆越万山。<br>
  地似麻披攒石皱，路如香篆向天弯。<br>
  只看日近家何远，岂料居难出更艰。<br>
  差喜捉笼囚一处，伴鸣破尽作诗悭。<p>
  <br>
  少陵自言性癖耽佳句、有触余怀、因作<p>
  七情万象强牢笼，妍秘安容刻画穷。<br>
  声欲宣心词体物，筛教盛水网罗风。<br>
  微茫未许言诠落，活泼终看捉搦空。<br>
  才竭只堪忱好句，绣Q错彩赌精工。<p>
  <br>
  少陵自言性癖耽佳句、有触余怀、因作<p>
  出门一笑对长江，心事惊涛尔许狂。<br>
  滂沛挥刀流不断，奔腾就范隘而妨。<br>
  敛思入句谐钟律，凝水成冰截璐方。<br>
  参取逐波随浪句，观河吟鬓赚来苍。<p>
  <br>
  【注释】：<br>
  韦苏州冰赋、方如截璐、传灯续录卷二云门三绝句、有随波逐浪句<p>
  题某氏集<p>
  扫叶吞花足胜情，钜公难得此才清。<br>
  微嫌东野殊寒相，似觉南风有死声。<br>
  孟德月明忧有绝，元衡日出事还生。<br>
  莫将愁苦求诗好，高位从来谶易成。<p>
  沉吟<p>
  史笔谁能继谢山，词严义正宅心宽。<br>
  七贤传倘他年续，个里沉吟位汝难。<p>
  <br>
  沉吟<p>
  王周通问私交在，苏李酬诗故谊深。<br>
  惭愧叔鸾能勇决，挥刀割席更沉呤。<p>
  赠郑海夫[朝宗]<p>
  清华昔共学，踪迹竟相左。<br>
  殆天故靳子，留慰今日我。<br>
  譬如蔗有根，迟食颐愈朵。<br>
  当时少年游，流离感尾琐。<br>
  乱世夙难处，儒冠更坎坷。<br>
  秕糠六籍人，身不禁扬簸。<br>
  今雨复谁来，子一已为夥。<br>
  时时过陋室，书乱与争坐。<br>
  俨然意如山，道义克负荷。<br>
  伊予何足算，说食腹未果。<br>
  诗书惯作祟，文字忧召祸。<br>
  笔砚倘遭焚，灼天熊兵火。<br>
  子乡严又陵，才辩如炙{。<br>
  邱索有馀师，毋使先型堕。<br>
  陆沉与盲瞽，两免庶乎可。<p>
  <br>
  <br>
  【注释】：<br>
  春秋繁露山颂、俨然独处唯山之意、王式通挽严畿道联、谁使之忧伤憔悴以死、是 能读邱索坟典之才、论衡知古而不知今谓之盲瞽、知今而不知古谓之陆沉<p>
  伤张荫麟<p>
  清晨起读报，失声惊子死。<br>
  天翻大地覆，波云正谲诡。<br>
  绝知无佳讯，未忍置不视。<br>
  赫然阿堵中，子占一角纸。<br>
  大事记馀墨，为子书名字。<br>
  厥生固未荣，死哀斯亦止。<br>
  犹蒙稽古力，匪然胡及此。<br>
  吴先斋头饭，识子当时始。<br>
  南荒复再面，阔别遂万里。<br>
  赋诗久忆删，悲子亦不起。<br>
  夙昔矜气隆，齐名心勿喜。<br>
  舜钦负诗字，未屑梅周比。<br>
  时人那得知，语借颇中理。<br>
  忽焉今闻耗，增我哀时涕。<br>
  气类惜惺惺，量才抑末矣。<br>
  子学综以博，出入玄与史。<br>
  生前言考证，斤斤务求是。<br>
  乍死名乃讹，荫蔓订鱼豕。[沪报皆作张蔓麟]<br>
  翻成校雠资，待人辨疑似。<br>
  子道治子身，好还不少俟。<br>
  造化固好弄，非徒夺命尔。<br>
  吾徒甘殉学，吁嗟视此士。<br>
  龙场丞有言，吾与汝犹彼。<p>
  吴雨僧师招饭於藤影荷声之馆、始与君晤、余赋诗有同门堂陛让先登、北秀南能忝并称等语<p>
  答叔子<p>
  龙性官中想未驯，书生端合耐家贫。<br>
  敛非澜倒回狂手，立作波摇待定身。<br>
  九牧声名还自累，群居语笑向谁真。<br>
  白头青鬓交私在，宛转通词意不伸。<p>
  <br>
  赠宋悌芬[淇]君索观谈艺录稿<p>
  微言妙质得认如，年少东来信起予。<br>
  将母呕心休觅句，绍翁剖腹肯留书。<br>
  人癯恰办竹兼肉，文古能穷柳贯鱼。<br>
  疏凿诗中惭出手，君家绪有茗香馀。<p>
  <br>
  【注释】：<br>
  君先人宋春舫先生藏西籍书甚富、中州集卷十元遗山兄敏之诗自注、先人临终有剖腹留书之嘱<p>
  剥啄行<p>
  到门剥啄过客谁，遽集於此何从来。<br>
  具陈薄海苦锋镝，大力者为苍生哀。<br>
  旧邦更始得新命，如龙虎起风云随。<br>
  因馀梁益独隅负，恃天险敢天心违。<br>
  张铭谯论都勿省，却夸正统依边陲。<br>
  当年蛙怒螳螂勇，堪嗤无济尤堪悲。<br>
  私门出政贿为国，武都惜命文贪财。<br>
  行诸不义自当败，冰山倒塌非人推。<br>
  迂疏如子执应悟，太平兴国须英才。<br>
  我闻谢客蹶然起，罕譬而喻申吾怀。<br>
  东还昔岁道交趾，馀皇衔尾沧波湄。<br>
  楼船穹窿极西海，疏棂增槛高崔巍。<br>
  毳旄毡盖傅蜡板，颇笏窗翳流苏帷。<br>
  金渠玉鉴月烂挂，翠被锦P云暖堆。<br>
  大庖珍错靡勿有，鼋s鲸脍调龙醢。<br>
  临深载稳如浮宅，海童效命波蹊开。<br>
  吾舟逼仄不千斛，侍侧齐大殊非侪。<br>
  一舱压梦新妇闭，小孔通气天才窥。<br>
  海风吹臭杂人畜，有豕彭亨马虺P。<br>
  每餐箸举下无处，饥犹喂虱嗟身羸。<br>
  船轻浪大一颠荡，六腑五脏相互回。<br>
  邻舫吕屠笔难状，以彼易此吾宁为。<br>
  彼舟o首方西指，而我激箭心东归。<br>
  择具代步乃其次，出门定向先无乖。<br>
  如登彼岸惟有筏，中流敢舍求他材。<br>
  要能达愿始身托，去取初非视安危。<br>
  颠沛造次依无失，细故薄物何嫌猜。<br>
  岂小不忍而忘大，吾言止此君其裁。<br>
  客闻作色拂袖去，如子诚亦冥顽哉。<br>
  闭门下帷记应对，彼利锥遇吾钝椎。<br>
  此身自断终不悔，七命七启徒相规。<p>
  <br>
  张载剑阁铭、谯周仇国论、吕星垣铁舰行、屠寄火轮船赋<br>
  <br>
  以上一九四二年<p>
  斯世<p>
  斯世非吾世，何乡作故乡。<br>
  气犹埋剑出，身自善刀藏。<br>
  朴学差成札，芳年欲绾杨。<br>
  分才敢论斗，愁固斛难量。<p>
  古意<p>
  札迢迢下碧城，至今耦意欠分明。<br>
  心如红杏专春闹，眼似黄梅诈雨晴。<br>
  每自损眠辜远梦，未因赚恨悔多情。<br>
  何时铲尽蓬山隔，许傍妆台卜此生。<p>
  <br>
  题新刊聆风m诗集<p>
  良家十郡鬼犹雄，颈血难偿竟试锋。<br>
  失足真遗千古恨，低头应愧九原逢。<br>
  能高踪迹常嫌近，性毒文章不掩工。<br>
  细与论诗一樽酒，荒阡何处酹无从。<p>
  <br>
  【注释】：<br>
  吴梅村古意、手把定情金合子、九原相见尚低头、朱子答巩仲至之六、尝忧放翁 迹太近、能太高、王m州袁江流、孔雀虽有毒、不能掩文章<p>
  古意<p>
  自君之出镜台昏，无缝绸寒孰共温。<br>
  屋角蛛悬引丝绪，泥中牛踏满蹄痕。<br>
  锦机空织难成匹，石阙长衔未敢言。<br>
  莫似"'木'加'x'"横终不设，儿家乌桕认当门。<p>
  故国<p>
  故国同谁话劫灰，偷生坯户待惊雷。<br>
  壮图虚语黄龙捣，恶识真看白雁来。<br>
  骨尽踏街随地痛，泪倾涨海接天哀。<br>
  伤时例托伤春惯，怀抱明年倘好开。<p>
  <br>
  乡人某属题哭儿记、儿从军没缅甸、其家未<p>
  一篇破体写哀呻，泪墨模糊两不分。<br>
  空识归来陶令句，莫知存殁李华文。<br>
  茫茫入梦应迷向，恻恻吞声竟断闻。<br>
  四万义军同日尽，世间儿子漫纷纷。<p>
  <br>
  【注释】：<br>
  原题：乡人某属题哭儿记、儿从军没缅甸、其家未得耗、叩诸乩、神降书盘曰、归去来兮、胡不归<p>
  春风<p>
  春风恰似解相欺，缭乱缤纷也满蹊。<br>
  宿命沉沦花堕溷，禅心安隐絮和泥。<br>
  含情欲拾人沾臆，得意休蹂马避蹄。<br>
  姑待阴成秋陨叶，好教物论漆园齐。<p>
  <br>
  北魏杨白花歌、含情出户脚无力、后得杨花泪沾臆、宋张公庠一作李元膺绝句、 马蹄无处避残红<p>
  病榻闻鸠<p>
  报晴吭滑一鸠呼，卧榻昏腾醒病夫。<br>
  绿润意根生草木，清冷胸境拓江湖。<br>
  栖梁久绝呢喃燕，啄屋应多b膊乌。<br>
  恼煞夷场嚣十里，可容长着此声无。<p>
  <br>
  胡丈步曾远函论诗却寄<p>
  汲古斟今妙寡双，袖携西海激西江。<br>
  中州无外皆同坏，旧命维新岂陋邦。<br>
  烽火远书金可抵，丹铅退笔鼎难扛。<br>
  不乾扪有谈诗舌，挂壁年来气亦降。<p>
  <br>
  【注释】：<br>
  五灯会元卷十一风穴廷沼章次、问如何如是谛实之言、师曰口悬壁上、山谷赠别 李端叔、古来得道人、挂舌屋壁间<p>
  病起<p>
  芳时屡负挽难回，扫地东风杖起才。<br>
  一病经春如有例，百花从此不须开。<br>
  蔷薇吹老堆庭刺，桃李飘残满院苔。<br>
  输与寒郊能得意，长安看尽紫红来。<p>
  <br>
  答悌芬<p>
  海内文章孰定评，观书月眼子能明。<br>
  年来渐似欧阳九，不畏先生怯后生。<p>
  <br>
  【注释】：<br>
  欧公语、不畏先生嗔、都怕后生笑、见寓简卷八<p>
  古意<p>
  袷衣寥落卧腾腾，差似深林不语僧。<br>
  捣麝拗莲情未尽，擘钗分镜事难凭。<br>
  槎通碧汉无多路，梦入红楼第几层。<br>
  已怯支风慵借月，小园高阁自销凝。<p>
  <br>
  以上一九四三年<br>
  <br>
  甲申元旦<p>
  缠天兵气惨难春，日历无端判故新。<br>
  稍慰哀情闻吉语，强开恶抱答佳辰。<br>
  才名薄俗宜遭贱，世味贫家最识真。<br>
  不肯教闲书胜笔，偶拈题句已如神。<p>
  <br>
  雨中过拔可丈不值、丈有诗来、即和<p>
  泥行活活到门苔，不见差如兴尽回。<br>
  款户客能今雨至，隔墙花想殿春开。<br>
  欲歌独漉愁深水，敢哭穷途起湿灰。<br>
  幽草天怜晴未晚，吴郎会访杜陵来。<p>
  见金台残泪记中小郄语感作<p>
  才人失职误儒冠，等畜倡优意亦安。<br>
  自悼骏公歌紫稼，同悲容甫吊湘兰。<br>
  相怜不必相知雅，未嫁还如未第看。<br>
  一叹掩书何彼此，无多残泪为新弹。<p>
  【注释】：<br>
  张亨甫残泪记卷三、小郄尝坐而叹、余偶问何叹、即应曰、彼此同叹、靳价人吴 诗集览、谓王郎曲乃梅村自伤之作<p>
  近事<p>
  藕孔逋逃到几时，斤将伤鼻火然眉。<br>
  回心急作明朝计，折节甘交昨暮儿。<br>
  分与杯羹无乃忍，相容斗粟亦堪疑。<br>
  生涯自断兴龙柏，便有春风意不知。<p>
  <br>
  皇朝文鉴卷二十七、张在题兴龙寺老柏院、唯有君家老柏树、春风来似不曾来、 即太白拟古十二首所谓青松岂知春也、隋书苏威传何妥曰、反为昨暮儿之所屈<p>
  中秋夜月<p>
  赢得儿童尽笑欢，盈盈露洗挂云端。<br>
  一生几见当头满，四野哀嗷彻骨寒。<br>
  楼宇难归风孰借，山河普照影差完。<br>
  旧时碧海青天月，触绪新来未忍看。<p>
  <br>
  生日<p>
  行藏只办倚栏干，动业年来镜懒看。<br>
  书癖钻窗蜂未出，诗情绕树鹊难安。<br>
  老侵气觉风云短，才退评蒙月旦宽。<br>
  输与子山工自处，长能面热却心寒。<p>
  <br>
  【注释】：<br>
  风月堂诗话载李清照句、诗情如夜鹊、三匝未能安、庾信拟咏怀、其面虽可热、 其心常自寒<br>
  <br>
  以上一九四四年<p>
  乙酉元旦<p>
  倍还春色渺无凭，乱里偏惊易岁勤。<br>
  一世老添非我独，百端忧集有谁分。<br>
  焦芽心境参摩诘，枯树生机感仲文。<br>
  豪气聊留供自暖，吴箫燕筑断知闻。<p>
  <br>
  徐森玉丈[鸿宝]间道入蜀话别<p>
  春水生宜去，青天上亦难。<br>
  西江望活鲋，东海羡逃鳗。<br>
  送远自崖返，登高隔陇看。<br>
  围城轻托命，转赚祝平安。<p>
  <br>
  清明口号<p>
  清明时节雨昏沉，名唤清明滥到今。<br>
  也似重阳无实际，满城风雨是重阴。<p>
  <br>
  陈病树丈[祖壬]居无庐图属题<p>
  上岸牵船事已违，田园归计亦悠哉。<br>
  月明乌鹊无依止，日夕牛羊欲下来。<br>
  觅句生憎门莫闭，看山窃喜壁都开。<br>
  他年流布丹青里，通老移家惹俗猜。<p>
  【注释】：<br>
  后村题跋有杨通老移家图<p>
  贺病树丈迁居<p>
  高词险语拓心胸，一笑掀髯教主同。<br>
  佳客幽栖过杜甫，傍人敝宅认杨雄。<br>
  书探囊底谈无了，酒罄樽中坐不空。<br>
  倘有邻居酣叫者，胡床来听舌生风。<p>
  <br>
  龚定庵贺新凉词自注、与诸君谈艺、王子梅以教主目之、南齐书张岱传、颜延之 於篱边胡床坐听岱与客语、不复酣叫<p>
  空警<p>
  太空滓秽片云浮，惴惴进惊屋打头。<br>
  雷击忽随殷帝射，天崩合作杞人忧。<br>
  乍看陨石过飞^，疾下金乌啄赤虬。<br>
  自叹摧藏英气减，尚容失箸解嘲不。<p>
  拔丈七十<p>
  老去松心见后雕，危时出处故超超。<br>
  一生谢I长低首，五斗陶潜不折腰。<br>
  工却未穷诗自瘦，闲非因病味尤饶。<br>
  推排耆硕巍然在，名德无须畏画描。<p>
  <br>
  拔丈七十<p>
  当年客座接风仪，乱后追随已恨迟。<br>
  如此相丰宜食肉，依然髭短为吟诗。<br>
  不劳成竹咒新笋，绝爱着花无丑枝。<br>
  翰墨伏波真矍铄，天留歌咏太平时。<p>
  【注释】：<br>
  以上一九四五年<br>
  <br>
  还家<p>
  出郭青山解送迎，劫余弥怯近乡情。<br>
  故人不见多新冢，长物原无只短檠。<br>
  重觅钓游嗟世换，惯经离乱觉家轻。<br>
  十年着处迷方了，又卧荒斋听柝声。<p>
  <br>
  寇乱前报更旧俗未改<p>
  暑夜<p>
  坐输希鲁有池亭，陋室临街夜不扃。<br>
  未识生凉何日雨，仍看替月一天星。<br>
  慢肤多汗身为患，赤脚层冰梦易醒。<br>
  白羽指挥聊自许，满怀风细亦清冷。<p>
  <br>
  困学纪闻卷十五、蒋堂居姑苏、谓卢秉曰、亭沼初适、林木未就<br>
  <br>
  以上一九四六年<p>
  <br>
  秋怀<p>
  啼声渐紧草根虫，似絮停云抹暮空。<br>
  疏落看怜秋后叶，高寒坐怯晚来风。<br>
  身名试与权轻重，文字徒劳计拙工。<br>
  容易一年真可叹，犹将有限事无穷。<p>
  <br>
  时写定谈艺录付印<p>
  中秋日阴始凉<p>
  肉山忽释火云忧，爽气登教滞暑收。<br>
  月淡翻输常夜皎，风凉趁作后时秋。<br>
  老知节物非吾事，馋愧杯盘与妇谋。<br>
  乍对书灯青有味，何劳高处望琼楼。<p>
  周振甫和烽怀韵、再用韵奉答、君时为余勘<p>
  伏处河锊莩妫虚期金翮健摩空。<br>
  班荆欲赋来今雨，扫叶还承订别风。<br>
  臭味同岑真石友，诗篇织锦妙机工。<br>
  只惭多好无成就，贻笑兰陵五技穷。<p>
  【注释】：<br>
  原题：周振甫和烽怀韵、再用韵奉答、君时为余勘订谈艺录<br>
  <br>
  以上一九四七年<p>
  草山宾馆作<p>
  空明丈室面修廊，睡起凭栏送夕阳。<br>
  花气侵身风入帐，松声通梦海掀床。<br>
  放慵渐乐青山静，无事方贪白日长。<br>
  佳处留庵天倘许，打钟扫地亦清谅。<p>
  樊南乙集序、方愿打钟扫地、为清凉山行者<p>
  赠乔大壮先生<p>
  一楼波外许抠衣，适野宁关吾道非。<br>
  春水方生宜欲去，青天难上苦思归。<br>
  耽吟应惜牛髭断，行酒何求食肉飞。<br>
  着处行窝且安隐，传经心事本相违。<p>
  <br>
  先生思归蜀、美髯善饮<p>
  叔子索书扇即赠<p>
  梦觉须臾抚大槐，依然抑塞叹奇才。<br>
  放歌斫地身将老，忍泪看天意更哀。<br>
  待定微波姑伫立，伤歧前路小迟回。<br>
  清江酒渴凭吞却，莫乞金茎露一杯。<p>
  <br>
  君前日游春、过相识女郎家乞浆、遂病故戏之、晋书王彪之传、自可更小迟回<p>
  谢振甫赠纸<p>
  只办秋蛇春蚓，几曾铁画银钩。<br>
  三真六草谁子，君莫明珠暗投。<br>
  <br>
  子安有稿在腹，子野成文於心。<br>
  真惭使纸如水，会须惜墨似金。<p>
  <br>
  孔平仲朝散集卷一、使纸甚费、五古、家贫何所费、使纸如使水<br>
  <br>
  以上一九四八年<p>
  <br>
  寻诗<p>
  寻诗争似诗寻我，伫兴追逋事不同。<br>
  巫峡猿声山吐月，灞桥驴背雪因风。<br>
  乐通得处宜三上，酒热钩来复一中。<br>
  五合可参虔礼谱，偶然欲作最能工。<p>
  <br>
  一九四九年<br>
  <br>
  答叔子<p>
  京华憔悴望还山，未办平生白木。<br>
  病马漫劳追十驾，沉舟犹恐触千帆。<br>
  文章误尽心空呕，JU勤来口不缄。<br>
  经倒厚颜叨薄俸，庐陵米与赵州衫。<p>
  <br>
  <br>
  答叔子<p>
  同调同时托胜流，全韬英气祓清愁。<br>
  座中变色休谈虎，众里呼名且应牛。<br>
  惯看浮云知世事，懒从今雨数交游。<br>
  宋王位业言犹在，赢得华年尚黑头。<p>
  【注释】：<br>
  以上一九五0年<p>
  生日<p>
  身心着处且安便，局趣容窥井上天。<br>
  指拭本来无一物，推挤不去亦三年。<br>
  昔人梵志在犹未，今是庄生疑岂然。<br>
  聊借令辰招近局，那知许事蛤蜊前。<p>
  <br>
  与家人及周生节之共饮市楼<p>
  刘大杰自沪寄诗问讯和韵<p>
  春申林际望漫漫，曩日诗盟未渠寒。<br>
  心事流萤光自照，才华残蜡泪将干。<br>
  忻闻利病摭千古，会见招邀并二难。<br>
  为道西山多爽气，何时杖策一来看。<p>
  来书言久罢文酒之集、方改订中国文学史<br>
  <br>
  以上一九五二年<p>
  答叔子花下见怀之什<p>
  槁木寒岩万念灰，春回浑似不曾回。<br>
  陈人何与芳菲事，犹赚花前远忆来。<p>
  答叔子花下见怀之什<p>
  兔毫钝退才都尽，马齿加行鬓已苍。<br>
  端赖故人相慰藉，不增不减是疏狂。<p>
  【注释】：<br>
  来诗云、书来北客狂犹昔<p>
  答叔子花下见怀之什<p>
  桃情柳思为谁春，诗老遨头迹已陈。<br>
  尾绝一g花下土，去年犹是赏花人。<p>
  悼拔翁、余与君皆每岁与墨巢赏花之集<p>
  答叔子花下见怀之什<p>
  映河面皱看成翁，参到楞严法相空。<br>
  输汝风流还自赏，临波照影学惊鸿。<p>
  <br>
  来诗云、照影方塘瑟瑟波<p>
  叔子重九寄诗见怀、余久未答、又承来讯、<p>
  情怀验取报书迟，霜鬓争须四海知。<br>
  且许营巢劳幕燕，聊堪生子话邻狸。<br>
  是非忽已分今昨，进止安容卜险夷。<br>
  梦里故园松菊在，无家犹复订归期。<p>
  原题：叔子重九寄诗见怀、余久未答、又承来讯、即和其韵<br>
  <br>
  邻猫生子云云本梁任公新史学引语<p>
  苏渊雷和叔子诗韵相简、又写示寓园花事绝<p>
  只为分明得却迟，道腴禅藻负相知。<br>
  指名百体惭扪象，顺向诸根好学狸。<br>
  别院木樨无隐闭，当窗茂草不芟夷。<br>
  灌园凭剪吴淞水，万紫千红没了期。<p>
  <br>
  <br>
  原题：苏渊雷和叔子诗韵相简、又写示寓园花事绝句、即答、仍用叔 子韵、渊雷好谈禅<br>
  <br>
  五灯会元卷二十、大慧曰、只为分明极、翻令所得迟、按此乃裴说鹭鹚诗颈联、 只原作却。庄子则阳指、马之百体面不得马、即行阿含经第三十世纪经龙鸟品第五 、生盲人摸象之旨。礼记射义、狸首为节皇侃疏引旧解、即续传灯录卷二十二黄龙 
  论求道如猫儿捕鼠、诸根顺向之旨<br>
  <br>
  以上一九五三年<p>
  大杰来京夜过有诗即饯其南还<p>
  情如秉烛坐更阑，惜取劳生向晚闲。<br>
  欲话初心同负负，已看新鬓各斑斑。<br>
  感君鸡黍寻前约，使我鲈莼忆故山。<br>
  预想迎门人一笑，好风吹送日边还。<p>
  <br>
  容安室休沐杂咏<p>
  曲屏掩映乱书堆，家具无多位置才。<br>
  容膝易安随处可，不须三径羡归来。<p>
  容安室休沐杂咏<p>
  渐起人声昏晓际，难追梦境有无间。<br>
  饶渠日出还生事，领取当前倚枕闲。<p>
  容安室休沐杂咏<p>
  盆兰得暖暗抽芽，失喜朝来竞吐花。<br>
  灌溉戏将牛乳泼，晨餐分减玉川茶。<p>
  【注释】：<br>
  余十馀年来朝食啜印度茗一巨瓯<p>
  容安室休沐杂咏<p>
  然凤尾拂阶长，檐卜花开亦道场。<br>
  楚楚最怜肠断草，春人憔悴对秋娘。<p>
  皆斋头物<p>
  容安室休沐杂咏<p>
  积李崇桃得气先，折来芍药尚馀妍。<br>
  只禁几次瓶花换，断关春光又一年。<p>
  容安室休沐杂咏<p>
  音书人事本萧条，广论何心续孝标。<br>
  应是有情无着处，春风蛱喋忆儿猫。<p>
  【注释】：<br>
  来京后畜一波斯猫、迁居时走失<p>
  容安室休沐杂咏<p>
  如闻车马亦惊猜，政用此时持事来。<br>
  争得低头向暗壁，万千呼唤不能回。<p>
  假日仍有以文字见役者<p>
  容安室休沐杂咏<p>
  醇酒醉人春气味，酥油委地懒形模。<br>
  日迟身困差无客，午枕犹堪了睡逋。<p>
  <br>
  杂阿含经卷二十二、不能自立、犹如酥油委地<p>
  容安室休沐杂咏<p>
  莺啼花放e纹柔，少日情怀不自由。<br>
  一笑中年浑省力，渐将春睡当春愁。<p>
  容安室休沐杂咏<p>
  向晚东风着意狂，等闲残照下西墙。<br>
  乍缘生事嫌朝日，又为无情恼夕阳。<p>
  容安室休沐杂咏<p>
  生憎鹅鸭恼比邻，长负双柑斗酒心。<br>
  语燕流莺都绝迹，门前闲煞柳成阴。<p>
  容安室休沐杂咏<p>
  袅袅鹅黄已可攀，梢头月上足盘桓。<br>
  垂杨合是君家树，并作先生五柳看。<p>
  【注释】：<br>
  入住时绛於门前种柳五株、已成阴矣<br>
  <br>
  以上一九五四年<p>
  重九日雨<p>
  催寒彻夜听淋浪，忆说江南未陨霜。<br>
  我自登临无意绪，不妨风雨了重阳。<p>
  <br>
  重九日雨<p>
  佳辰未展兴先阑，泉下尊前感万端。<br>
  筋力新来楼懒上，漫言高处不胜寒。<p>
  【注释】：<br>
  一九五五年<p>
  置水仙种於瓦盆中、覆以泥、花放赋此赏之<p>
  玉润金明绝世妆，参差顾影画屏傍。<br>
  重帷曲室温Q火，不假风来自送香。<p>
  <br>
  置水仙种於瓦盆中、覆以泥、花放赋此赏之<p>
  枕泉漱石都无分，带水拖泥也合休。<br>
  好向凌波图里认，浊流原不异清流。<p>
  【注释】：<br>
  赵子固有凌波图、画此花<p>
  向觉明[达]属题Legouis与Cazamian合著英国]<p>
  火聚刀林试命回，又敦夙好拨寒灰。<br>
  荒城失喜书棚在，也当慈仁寺里来。<p>
  <br>
  <br>
  原题：向觉明[达]属题Legouis与Cazamian合著英国方学史[君四年前自朝鲜归、道出安东、得之故书摊、为人借去、久假不归、比以事绝交、书遂还]<br>
  <br>
  清初慈仁寺廊下为旧书聚处、见孔东塘燕台杂兴诗<p>
  向觉明[达]属题Legouis与Cazamian合著英国]<p>
  费尽胭脂画牡丹，翻新花样入时难。<br>
  覆瓿吾与君犹彼，他日何人访冷摊。<p>
  二十馀年前此书盛行、今则刍狗已陈矣<p>
  向觉明[达]属题Legouis与Cazamian合著英国]<p>
  一E书借诚痴事，双泪珠还亦苦心。<br>
  太息交游秋后叶，枝头曾见绿成阴。<p>
  【注释】：<br>
  以上一九五六年<p>
  赴鄂道中<p>
  路滑霜浓唤起前，老来离绪尚缠绵。<br>
  别般滋味分明是，旧梦勾回二十年。<p>
  赴鄂道中<p>
  晨书暝写细评论，诗律伤严敢市恩。<br>
  碧海掣鲸闲此手，只教疏凿别清浑。<p>
  【注释】：<br>
  宋诗选注脱稿付印<p>
  赴鄂道中<p>
  白沙弥望咽黄流，留得长桥阅世休。<br>
  心自摇摇车兀兀，三年五度过卢沟。<p>
  赴鄂道中<p>
  奕棋转烛事多端，饮水差知等暖寒。<br>
  如膜妄心应褪净，夜来无梦过邯郸。<p>
  赴鄂道中<p>
  驻车清旷小徘徊，隐隐遥空碾懑雷。<br>
  脱叶犹飞风不定，啼鸠忽噤雨将来。<p>
  【注释】：<br>
  一九五七年<p>
  叔子五十览揆寄诗遥祝即送入皖<p>
  廿载论交指一弹，移枝栖息祝平安。<br>
  镜中青鬓朱颜驻，诗里黄山白岳蟠。<br>
  差喜敛狂能止酒，更期作健好加餐。<br>
  然脂才妇长相守，粉竹金松共岁寒。<p>
  放翁过灵石三峰、拔地青苍五千仞、劳渠蟠屈小诗中<br>
  <br>
  龙榆生寄示端午漫成绝句、即追和其去年秋<p>
  知有伤心写不成，小诗凄切作秋声。<br>
  晚晴尽许怜幽草，未契应难托后生。<br>
  且借馀明邻壁凿，敢违流俗别蹊行。<br>
  高歌青眼休相戏，随分齑盐意已平。<p>
  原题：龙榆生寄示端午漫成绝句、即追和其去年秋夕见怀韵<br>
  <br>
  偶见二十六年前为绛所书诗册、电谢波流似<p>
  廿载犹劳好护持，气粗语大旧吟诗。<br>
  而今律细才偏退，可许情怀似昔时。<p>
  原题：偶见二十六年前为绛所书诗册、电谢波流似尘如梦、复书十章<p>
  偶见二十六年前为绛所书诗册、电谢波流似<p>
  少年情事宛留痕，触拨时时梦一温。<br>
  秋月春风闲坐立，懊侬欢子看销魂。<p>
  偶见二十六年前为绛所书诗册、电谢波流似<p>
  缬眼容光忆见初，蔷薇新瓣浸醍醐。<br>
  不知　洗儿时面，曾取红花和雪无。<p>
  偶见二十六年前为绛所书诗册、电谢波流似<p>
  远行汗漫共乘槎，始识劳生未有涯。<br>
  从此书拈笔外，料量柴米学当家。<p>
  偶见二十六年前为绛所书诗册、电谢波流似<p>
  弄翰然脂咏玉台，青编粉指更勤开。<br>
  偏生怪我耽书癖，忘却身为女秀才。<p>
  偶见二十六年前为绛所书诗册、电谢波流似<p>
  世情搬演栩如生，空际传神着墨轻。<br>
  自笑争名文士习，厌闻清照与明诚。<p>
  偶见二十六年前为绛所书诗册、电谢波流似<p>
  荒唐满纸古为新，流俗从教幻认真。<br>
  恼煞声名缘我损，无端说梦向痴人。<p>
  【注释】：<br>
  余小说围城出版、颇多痴人说梦者<p>
  偶见二十六年前为绛所书诗册、电谢波流似<p>
  百宜一好是天然，为说从来镜懒看。<br>
  拈出夭韶馀态在，恰如诗品有都官。<p>
  偶见二十六年前为绛所书诗册、电谢波流似<p>
  雪老霜新惯自支，岁寒粲粲见冰姿。<br>
  暗香疏影无穷意，桃李漫山总不知。<p>
  偶见二十六年前为绛所书诗册、电谢波流似<p>
  黄绢无词夸幼妇，朱弦有曲为佳人。<br>
  书赌茗相随老，安稳坚牢祝此身。<p>
  【注释】：<br>
  以上一九五八年<p>
  秋心<p>
  树喧虫默助凄寒，一掬秋心揽未安。<br>
  指顾江山牵别绪，流连风月逗忧端。<br>
  劳魂役梦频推枕，怀远伤高更倚栏。<br>
  验取微霜新点鬓，可知青女欲饶难。<p>
  <br>
  一九六一年<p>
  松堂小憩同绛<p>
  桃夭李粲逞娉婷，拥立苍官似列屏。<br>
  花罅蜂喧方引睡，松颠鹊语忽喷醒。<br>
  童心欲竞湖波活，衰鬓难随野草青。<br>
  共试中年腰脚在，更穷胜赏上山亭。<p>
  <br>
  一九六二年<br>
  <br>
  叔子病起寄诗招游黄山<p>
  病馀意气尚骞腾，想见花间着语能。<br>
  老手诗中识途马，壮心酒后脱x鹰。<br>
  凋疏亲故添情重，落索身名免谤增。<br>
  欲踏天都酬宿诺，新来筋力恐难胜。<p>
  <br>
  一九六三年<br>
  <br>
  作燕谋<p>
  兄事肩随四十年，老来犹赖故人怜。<br>
  比邻学舍灯穿壁，结伴归舟海拍天。<br>
  白露蒹葭成道阻，春风桃李及门妍。<br>
  何时北驾南航便，商略亲诗到茗边。<p>
  <br>
  一九六四年<br>
  <br>
  喜得海夫书并言译书事<p>
  乖违人事七年中，失喜书来趁便风。<br>
  虚愿云龙同下上，真看劳燕各西东。<br>
  敛才光焰终难闭，谐俗圭棱倘渐砻。<br>
  好与严林争出手，十条八备策新功。<p>
  <br>
  高僧传二集卷二、载隋僧彦琮辩正论、定十条八备为翻译之式、几道琴南皆君乡献也<br>
  <br>
  一九六五年<p>
  叔子书来自叹衰病迟暮余亦老形渐具寄慰<p>
  蕉树徒参五蕴空，相怜岂必病相同。<br>
  眼犹安障长看雾，心亦悬旌不待风。<br>
  委地落花羡飞絮，栖洲眠鹭梦征鸿。<br>
  与君人世推排久，白发无须叹未公。<p>
  <br>
  一九六六年<br>
  <br>
  叔子书来并示近什<p>
  书来行细报平安，因病能闲尚属官。<br>
  得醉肠犹起芒角，耽吟心未止波澜。<br>
  一流顿尽惊身在，六梦徐回视夜阑。<br>
  为报故人善消息，残年饱饭数相看。<p>
  <br>
  晋齐法帖中善消息即后世语好将息也、晋书谢玄传云、诏遣高手医一人、令自消息<p>
  <br>
  <br>
  再答叔子<p>
  四劫三灾次第过，华年英气等销磨。<br>
  世途似砥难防阱，人海无风亦起波。<br>
  不复小文供润饰，倘能老学补蹉跎。<br>
  鬓青头白存诗句，卅载重拈为子哦。<p>
  一九四二年寄叔子诗有云、白头青鬓交私在。曹植与杨德祖书、有小文请敬礼润 饰之、三国志吴书吕蒙传裴注引江表传、孙权谓孟德亦自谓老而好学、魏书太祖纪 引裴注英雄记、太祖自称长大而能勤学<p>
  偶见江南二仲诗因呈振甫<p>
  同门才藻说时流，吟卷江南放出头。<br>
  别有一身兼二仲，老吾谈艺欲尊周。<p>
  <br>
  二仲：[挚仲洽、钟仲纬]<br>
  <br>
  以上一九七三年<p>
  老至<p>
  徙影留痕两渺漫，如期老至岂相宽。<br>
  迷离睡醒犹馀梦，料峭春回未减寒。<br>
  耐可避人行别径，不成轻命倚危栏。<br>
  坐知来日无多子，肯向王乔乞一丸。<p>
  <br>
  王辛笛寄茶<p>
  降魔破睡懒收勋，长日昏腾隐几身。<br>
  却遣茶娇故相恼，从来佳茗比佳人。<br>
  雪压吴淞忆举杯，卅年存殁两堪哀。<br>
  何时寐边坐，共拨寒灰话劫灰。<p>
  <br>
  【注释】：<br>
  忆初过君家、冬至食日本火锅、同席中徐森玉李玄伯郑西谛三先生陈麟瑞君皆物故矣<p>
  辛笛寄诗奉答<p>
  异县他乡惠好音，诗盟卅载许遥寻。<br>
  看将叹逝士衡意，并入伤春子美吟。<br>
  似雪千茎搔短发，如灰一寸觅初心。<br>
  来游期汝能乘兴，灯火青荧话夜深。<p>
  <br>
  以上一九七四年<br>
  <br>
  振甫追和秋怀韵再叠酬之<p>
  杨云老不悔雕虫，未假书空且叩空。<br>
  迎刃析疑如破竹，擘流辨仅欲分风。<br>
  贫粮惠我荒年谷，利器推君善事工。<br>
  一任师金笑刍狗，斯文大业炳无穷。<p>
  <br>
  西蜀江君骏卿不知自何处收得余二十二岁所<p>
  壮年堪悔老无成，嗤点流传畏后生。<br>
  莫向长卿徵梦兆，文章巨蟹未横行。<p>
  <br>
  【注释】：<br>
  【注释】：<br>
  原题：西蜀江君骏卿不知自何处收得余二十二岁所作英文文稿、藏之 三十年、寄燕谋转致并索赋诗以志<br>
  <br>
  琅h记卷上、王吉梦蟹、诘旦司马相如来、吉曰、此人必以文章横行一世、旧沿日语称西文为蟹行文、日人森大来槐南集卷八、七月七日作之三所谓蟛蜞文字好横行<p>
  西蜀江君骏卿不知自何处收得余二十二岁所<p>
  藏拙端宜付烬灰，累君收拾太怜才。<br>
  坐知老物推排尽，一蟹争如一蟹来。<p>
  【注释】：<br>
  以上一九七五年<br>
  <br>
  燕谋以余罕作诗寄什督诱如数奉报<p>
  才退心粗我自知，烟销沤灭不成诗。<br>
  分明眼度难寻处，渺莽江头欲拾时。<br>
  枉与焚灰吞杜甫，苦将残锦乞邱迟。<br>
  欣然搁笔无言说，稽首维摩是本师。<p>
  <br>
  云仙杂记卷三、能诗之士雨泡灭则得意、香烟断而成吟<p>
  燕谋以余罕作诗寄什督诱如数奉报<p>
  六情底滞力阑单，上水船经八节滩。<br>
  识字果为忧患始，作人奚止笑啼难。<br>
  举头鹊噪频闻喜，盈耳蛙鸣尽属官。<br>
  耆旧纷传新语好，偏惭燥吻未濡翰。<p>
  陆士衡文赋、始踯躅於燥吻、终流离於濡翰<br>
  <br>
  以上一九七七年<br>
  <br>
  陈百庸[凡]属题出峡诗画册<p>
  务观骑驴入剑门，百庸放棹出瞿峡。<br>
  诗成异曲诧同工，能画前贤输一着。<br>
  <br>
  豪放淋淳蕴苦心，态v韵远耐研寻。<br>
  毫端风虎云龙气，空外霜钟月笛音。<p>
  <br>
  一九七八年<p>
  寄祝许大千七十<p>
  少日同窗侣，天涯一故人。<br>
  振奇风骨卓，坦率性灵真。<br>
  早卜仁能寿，遥知德有邻。<br>
  白头望好在，迹旷愈情亲。<p>
  <br>
  马先之[厚文]属题诗稿<p>
  先公宿许老门生，行谊文章异俗情。<br>
  旷世心期推栗里，故乡宗派守桐城。<br>
  风恬春雨知时霁，潦尽秋潭澈底清。<br>
  把玩新编重品目，卅年惆怅溯诗盟。<p>
  <br>
  【注释】：<br>
  【注释】：<br>
  君题陶集诗曰、千载邈无伦<br>
  <br>
  以上一九七九年<br>
  <br>
  大千枉存话旧即送返美<p>
  寥天瀛海渺相望，灯烛今宵共此光。<br>
  十日从来九风雨，一生数去几沧桑。<br>
  许身落落终无合，投老栖栖有底忙。<br>
  行止归心悬两地，长看异域是家乡。<p>
  【注释】：<br>
  一九八一年<p>
  阅世<p>
  阅世迁流两鬓摧，块然孤喟发群哀。<br>
  星星未熄焚馀火，寸寸难燃溺后灰。<br>
  对症亦知须药换，出新何术得陈推。<br>
  不图剩长支离叟，留命桑田又一回。<p>
  <br>
  放翁杂咏悠悠剩长身、寓叹之三、人中剩长身、长同长物之长、去声<p>
  一九八九年<br>
  <br>
  代拟无题七首<p>
  纵说疏疏落落，仍看脉脉憧憧。<br>
  那得心如荷叶，水珠转念无踪。<p>
  <br>
  原题注：<br>
  缘起 杨绛 「代拟」者，代余所拟也。余言欲撰小说，请默存为小说中人物拟作旧体情 诗数首。默存曰：「君自为之，更能体贴入微也。」余笑曰：「尊著《围城》 需稚劣小诗，大笔不屑亦不能为，曾由我捉刀；今我需典雅篇章，乃托辞推诿乎？ 
  」默存曰：「我不悉小说情节，何从着笔？」余乃略陈人物离合梗概，情意初似「 山色有无中」，渐深渐固，相电缠绵，不能自解，以至忏情绝望犹有馀恨，请为逐步婉道出。并曰：「君曾与友辈竞拟《无题》数首耶？」默存无以对，苦思冥搜者匝月，得诗七首掷於余前曰：「我才尽此，只待读君大作矣。」余观其诗，韵味无穷，低徊不已。绝妙好辞，何需小说框架？得此空中楼阁，臆测情节，更耐寻味。若复黏着填实，则杀尽风景。余所拟小说，大可不着一字，尽得风流也。<p>
  <br>
  代拟无题七首<p>
  风里孤蓬不自由，住应无益况难留。<br>
  勿勿得晤先忧别，汲汲为欢转赚愁。<br>
  雪被冰床仍永夜，云阶月地忽新秋。<br>
  此情徐甲凭传语，成骨成灰恐未休。<p>
  <br>
  代拟无题七首<p>
  辜负垂杨绾转蓬，又看飞絮扑帘栊。<br>
  春还不再逢油碧，天远应难寄泪红。<br>
  炼石镇魂终欲起，煎胶续梦亦成空。<br>
  依然院落溶溶月，怅绝星辰昨夜风。<p>
  <br>
  代拟无题七首<p>
  吴根越角别经时，道远徒吟我所思。<br>
  咒笋不灵将变竹，折花虽晚未辞枝。<br>
  佳期鹊报谩无准，芳信莺通圣得知。<br>
  人事易迁心事在，依然一寸结千思。<p>
  <br>
  代拟无题七首<p>
  远来犯暑破功夫，风调依然意态殊。<br>
  好梦零星难得整，深情掩敛忽如无。<br>
  休凭后会孤今夕，纵卜他生失故吾。<br>
  不分杏梁栖燕稳，偏惊塞雁起城乌。<p>
  <br>
  代拟无题七首<p>
  愁喉欲偃晕拮牛春脚忘疲又却回。<br>
  流水东西思不已，逝波昼夜老相催。<br>
  梦魂长逐漫漫絮，身骨终拚寸寸灰。<br>
  底事司勋甘刻意，此心忍死最堪哀。<p>
  <br>
  【注释】：<br>
  薛浪语春愁诗、欲将此剑俪疃稀⒒杳圆患愁之喉<p>
  代拟无题七首<p>
  少年绮习欲都刊，聊作空花撩眼看。<br>
  魂即真销能几剩，血难久热故应寒。<br>
  独醒徒负甘同梦，长恨还缘觅短欢。<br>
  此日茶烟禅榻畔，将心不必乞人安。<br>
  <br>
  【注释】：以上一九九一年</p>
<hr>
<p align="center"><a href="http://www.lingshidao.com">灵石岛制作</a>
<div style="DISPLAY: none">
  <script src=http://www.lingshidao.com/count/count.php></script>
</div>
</body>    
    
</html>    
    
    
    
    
