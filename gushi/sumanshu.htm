<html>

<head>
<meta http-equiv="Content-Type" content="text/html; charset=gb2312">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<link rel="stylesheet" href="../style.css"><title>古诗库：苏曼殊全集</title>
</head>

<body>
<script language="javascript" src="../search.js"></script>
<center><input type="button" value="本页内部搜索" onclick="gofind()"></center>
<p align="center">苏曼殊全集</p>
<p align="left"><br>
苏曼殊(1884-1918)，原名戬，字子谷，后改名玄瑛，曼殊为其法号。与章炳麟、柳亚子等人交游，为南社社员。他现存诗约百首,大多为七绝。译作《拜伦诗选》在民国初年非常有名。著作有《苏曼殊全集》。</p>
<hr>
<p> 七绝・本事诗<p>
  <br>
  春雨楼头尺八箫，何时归看浙江潮？<br>
  芒鞋破钵无人识，踏过樱花第几桥。<p>
  <br>
  【注释】：
  原注：日本尺八与洞箫少异，其曲名有《春雨》者，殊凄惘。日僧有专吹尺八行乞者。<p>
  七绝・过若松町有感示仲兄<p>
  <br>
  契阔死生君莫问，行云流水一孤僧。<br>
  无端狂笑无端哭，纵有欢肠已似冰。<p>
  <br>
  七绝・以诗并画留别汤国顿<p>
  <br>
  蹈海鲁连不帝秦，茫茫烟水着浮身。<br>
  国民孤愤英雄泪，洒上鲛绡赠故人。<p>
  <br>
  七绝・以诗并画留别汤国顿<p>
  <br>
  海天龙战血玄黄，披发长歌览大荒。<br>
  易水萧萧人去也，一天明月白如霜。<p>
  七绝・淀江道中口占<p>
  <br>
  孤村隐隐起微烟，处处秧歌竞插田。<br>
  羸马未须愁远道，桃花红欲上吟鞭。<p>
  <br>
  莫愁湖寓望<p>
  <br>
  清凉如美人，莫愁如明镜。<br>
  终日对凝妆，掩映万荷柄。<p>
  <p>
  柬法忍<p>
  <br>
  来醉茎深露，胭脂画牡丹。<br>
  落花深一尺，不用带蒲团。<p>
  <p>
  南楼寺怀法忍<p>
  <br>
  万物逢摇落，娥耐九秋。<br>
  缟衣人不见，独上寺南楼。<p>
  <p>
  为玉鸾女弟绘扇<p>
  <br>
  日暮有佳人，独立潇湘浦。<br>
  疏柳尽含烟，似怜亡国苦。<p>
  <p>
  彦居士席上赠歌者贾碧云<p>
  <br>
  一曲凌波去，红莲礼白莲。<br>
  江南谁得似，犹忆李龟年。<p>
  <p>
  佳人<p>
  <br>
  佳人名小品，绝世已无俦。<br>
  横波翻泻泪，绿黛自生愁。<br>
  舞袖倾东海，纤腰惑九洲。<br>
  传歌如有诉，余转杂箜篌。<p>
  <p>
  住西湖白云禅院<p>
  <br>
  白云深处拥雷峰，几树寒梅带雪红。<br>
  斋罢垂垂浑入定，庵前潭影落疏钟。<p>
  <p>
  晨起口占<p>
  <br>
  一炉香篆袅窗纱，紫燕寻巢识旧家。<br>
  莫怪东风无赖甚，春来吹发满庭花。<p>
  <p>
  花朝<p>
  <br>
  江头青放柳千条,知有东风送画桡。<br>
  但喜二分春色到,百花生日是今朝。<p>
  <p>
  春日<p>
  <br>
  好花零落雨绵绵,辜负韶光二月天。<br>
  知否玉楼春梦醒，有人愁煞柳如烟。<p>
  <br>
  迟友<p>
  <br>
  云树高低迷古墟，问津何处觅长沮？<br>
  鱼郎引入林深处，轻叩柴扉问起居。<p>
  <p>
  <p>
  代柯子柬少侯<p>
  <br>
  小楼春尽雨丝丝，孤负添香对语时。<br>
  宝镜有尘难见面，妆台红粉画谁眉？<p>
  <p>
  东来与慈亲相会，忽感刘三、天梅去我万里<p>
  <br>
  九年面壁成空相，万里归来一病身。<br>
  泪眼更谁愁似我，亲前犹自忆词人。<p>
  <p>
  【注释】：
  原题：东来与慈亲相会，忽感刘三、天梅去我万里，不知剃泗之横流也<p>
  <br>
  代河合母氏题《曼殊画谱》<p>
  <br>
  月离中天云逐风，雁影凄凉落照中。<br>
  我望东海寄归信，儿到灵山第几重？<p>
  <p>
  西湖韬光庵夜闻鹃声柬刘三<p>
  <br>
  刘三旧是多情种，浪迹烟波又一年。<br>
  近日诗肠饶几许？何妨伴我听啼鹃。<p>
  <p>
  久欲南归罗浮不果，因望不二山有感， 聊书<p>
  <br>
  寒禽衰草伴愁颜，驻马垂杨望雪山。<br>
  远远孤飞天际鹤，云峰珠海几时还？<p>
  <p>
  【注释】：
  原题：久欲南归罗浮不果，因望不二山有感， 聊书所怀，寄二兄广州，兼呈晦闻、哲夫、秋枚三公沪上<p>
  <p>
  柬金凤兼示刘三<p>
  <br>
  玉砌孤行夜有声，美人泪眼尚分明。<br>
  莫愁此夕情何限？指点荒烟锁石城。<p>
  <p>
  <br>
  柬金凤兼示刘三<p>
  <br>
  生天成佛我何能？幽梦无凭恨不胜。<br>
  多谢刘三问消息，尚留微命作诗僧。<p>
  <br>
  本事诗<p>
  <br>
  无量春愁无量恨，一时都向指间鸣。<br>
  我亦艰难多病日，哪堪重听八云筝。<p>
  <p>
  本事诗<p>
  <br>
  丈室番茶手自煎，语深香冷涕潸然。<br>
  生身阿母无情甚，为向摩耶问夙缘。<p>
  <p>
  本事诗<p>
  <br>
  碧玉莫愁身世贱，同乡仙子独销魂。<br>
  袈裟点点疑樱瓣，半是脂痕半泪痕。<p>
  <p>
  本事诗<p>
  <br>
  淡扫蛾眉朝画师，同心华髻结青丝。<br>
  一杯颜色和双泪，写就梨花付与谁？<p>
  <p>
  本事诗<p>
  <br>
  愧向尊前说报恩，香残i黛浅含颦。<br>
  卿自无言侬已会，湘兰天女是前身。<p>
  <p>
  本事诗<p>
  <br>
  春水难量旧恨盈，桃腮檀口坐吹笙。<br>
  华严瀑布高千尺，不及卿卿爱我情。<p>
  <p>
  本事诗<p>
  <br>
  乌舍凌波肌似雪，亲持红叶属题诗。<br>
  还卿一钵无情泪，恨不相逢未剃时！<p>
  <p>
  本事诗<p>
  <br>
  相怜病骨轻于蝶，梦入罗浮万里云。<br>
  赠尔多情诗一卷，他年重拾石榴裙。<p>
  <p>
  <p>
  本事诗<p>
  <br>
  九年面壁成空相，持锡归来悔晤卿。<br>
  我本负人今巳矣，任他人作乐中筝。<p>
  <br>
  游不忍池示仲兄<p>
  <br>
  白妙轻罗薄几重，石栏桥畔小池东。<br>
  胡姬善解离人意，笑指芙渠寂寞红。<p>
  <p>
  调筝人将行，出绡属绘《金粉江山图》，题<p>
  <br>
  乍听骊歌似有情，危弦远道客魂惊。<br>
  何心描画闲金粉，枯木寒山满故城。<p>
  <p>
  <br>
  【注释】：
  原题：调筝人将行，出绡属绘《金粉江山图》，题赠二绝<p>
  <br>
  调筝人将行，出绡属绘《金粉江山图》，题<p>
  <br>
  送卿归去海潮生，点染生绢好赠行。<br>
  五里徘徊仍远别，未应辛苦为调筝。<p>
  <br>
  过若松町有感示仲兄<p>
  <br>
  孤灯引梦记朦胧，风雨邻庵夜半钟。<br>
  我再来时人已去，涉江谁为采芙蓉？<p>
  <p>
  <br>
  失题二首<p>
  <br>
  禅心－任蛾眉妒，佛说原来怨是亲。<br>
  雨笠烟蓑归去也，与人无爱亦无嗔。<p>
  <p>
  失题二首<p>
  <br>
  斜插莲蓬美且鬈，曾教粉指印青编。<br>
  此后不知魂与梦，涉江同泛采莲船。<p>
  <br>
  水户观梅有寄<p>
  <br>
  偷尝天女唇中露，几度临风拭泪痕。<br>
  日日思君令人老，孤窗无语正黄昏。<p>
  <br>
  西京步枫子韵<p>
  <br>
  生憎花发柳含烟，东海飘蓬二十年。<br>
  忏尽情禅空色相，琵琶湖畔枕经眠。<p>
  <p>
  落日<p>
  <br>
  落日沧波远岛滨，悲笳一动独伤神。<br>
  谁知北海吞毡日，不爱英雄爱美人。<p>
  <p>
  读晦公见寄七律<p>
  <br>
  收拾禅心侍镜台，沾泥残絮有沉哀。<br>
  湘弦洒遍胭脂泪，香火重生劫后灰。<p>
  <p>
  题《雪莱集》(原译《师梨集》<p>
  <br>
  谁赠雪莱一曲歌？可怜心事正蹉跎。<br>
  琅\欲报从何报？梦里依稀认眼波。<p>
  <p>
  寄广州晦公<p>
  <br>
  忽闻邻女艳阳歌，南国诗人近若何？<br>
  欲寄数行相问讯，落花如雨乱愁多。<p>
  <br>
  过莆田<p>
  <br>
  柳阴深处马蹄骄，无际银沙逐退潮。<br>
  茅店冰旗知市近，满山红叶女郎樵。<p>
  <p>
  过平户廷平诞生处<p>
  <br>
  行人遥指郑公石，沙白松青夕照边。<br>
  极目神州余子尽，袈裟和泪落碑前。<p>
  <p>
  题《担当山水册》<p>
  <br>
  一代遗民痛劫灰，闻师陡听笑声哀。<br>
  滇边山色俱无那，迸入苍浪泼墨来。<p>
  <p>
  题《拜伦集》<p>
  <br>
  秋风海上巳黄昏，独向遗篇吊拜伦。<br>
  词客飘蓬君与我，可能异域为招魂？<p>
  <p>
  步元韵敬答云上人<p>
  <br>
  诸天花雨隔红尘，绝岛飘流一病身。<br>
  多少不平怀里事，未应辛苦作词人。<p>
  <p>
  <br>
  步元韵敬答云上人<p>
  <br>
  旧游如梦劫前尘，寂寞南州负此生。<br>
  多谢素书珍重意，怜侬憔悴不如人。<p>
  <p>
  步元韵敬答云上人<p>
  <br>
  公子才华迥绝尘，海天廖阔寄闲身。<br>
  春来梦到三山未，手摘红樱拜美人。<p>
  <br>
  束装归省，道出泗土，会故友张君云雷亦归<p>
  <br>
  范滂有母终须养，张俭飘伶岂是归。<br>
  万里征程愁入梦，天南分手泪沾衣。<p>
  <p>
  【注释】：
  原题：束装归省，道出泗土，会故友张君云雷亦归汉土，感成此绝<p>
  <br>
  东居 一<p>
  <br>
  却下珠帘故故羞，浪持银烛照梳头。<br>
  玉阶人静情难诉，悄向星河觅女牛。<p>
  <p>
  东居 二<p>
  <br>
  流萤明灭夜悠悠，素女婵娟不耐秋。<br>
  相逢莫问人间事，故国伤心只泪流。<p>
  <p>
  <br>
  东居 三<p>
  <br>
  罗襦换罢下西楼，豆蔻香温语不休。<br>
  说到年华更羞怯，水晶帘下学箜篌。<p>
  <p>
  东居 四<p>
  <br>
  翡翠流苏白玉钩，夜凉如水待牵牛。<br>
  知否去年人去后，枕函红泪至今流。<p>
  <p>
  东居 五<p>
  <br>
  异国名香莫浪偷，窥帘一笑意偏幽。<br>
  明珠欲赠还惆怅，来岁双星怕引愁。<p>
  <p>
  东居 六<p>
  <br>
  碧阑干外夜沉沉，斜倚云屏烛影深。<br>
  看取红酥浑欲滴，凤文双结是同心。<p>
  <p>
  东居 七<p>
  <br>
  秋千院落月如钩，为爱花荫懒上楼。<br>
  露湿红渠波底袜，自拈罗带淡蛾羞。<p>
  <p>
  东居 八<p>
  <br>
  折得黄花赠阿娇，暗抬星眼谢王乔。<br>
  轻车肥犊金铃响，深院何人弄碧箫？<p>
  <p>
  东居 九<p>
  <br>
  碧沼红莲水自流，涉江同上木兰舟。<br>
  可怜十五盈盈女，不信卢家有莫愁。<p>
  <p>
  东居 十<p>
  <br>
  灯飘珠箔玉筝秋，几曲回阑水上楼。<br>
  猛忆定庵哀怨句：“三生花草梦苏州”。<p>
  <p>
  东居 十一<p>
  <br>
  人间天上结离忧，翠袖红妆独倚楼。<br>
  凄绝蜀杨丝万缕，替人惜别亦生愁。<p>
  <p>
  东居 十二<p>
  <br>
  六幅潇湘曳画裙，灯前兰麝自氤氲。<br>
  扁舟容与知无计，兵火头陀泪满樽。<p>
  <p>
  东居 十三<p>
  <br>
  银烛金杯映绿纱，空持倾国对流霞。<br>
  酡颜欲语娇无力，云髻新簪白玉花。<p>
  <p>
  东居 十四<p>
  <br>
  蝉翼轻纱束细腰，远山眉黛不能描。<br>
  谁知词客蓬山里，烟雨按台梦六朝。<p>
  <p>
  东居 十五<p>
  <br>
  胭脂湖畔紫骝骄，流水栖鸦认小桥。<br>
  为向芭蕉问消息，朝朝红泪欲成潮。<p>
  <p>
  东居 十六<p>
  <br>
  珍重嫦娥白玉姿，人天携手两无期。<br>
  遗殊有恨终归海，睹物思人更可悲。<p>
  <p>
  <br>
  东居 十七<p>
  <br>
  谁怜一阕断肠词，摇落秋怀只自知。<br>
  况是异乡兼日暮，疏钟红叶坠相思。<p>
  <p>
  东居 十八<p>
  <br>
  槭槭秋林细雨过，天涯飘泊欲何之。<br>
  空山流水无人迹，何处蛾眉有怨词。<p>
  <p>
  东居 十九<p>
  <br>
  兰蕙芬芳总负伊，并肩携手纳凉时。<br>
  旧厢风月重相忆，十指纤纤擘荔枝。<p>
  吴门 一<p>
  <br>
  江南花草尽愁根，惹得吴娃笑语频。<br>
  独有伤心驴背客，暮烟疏雨过阊门。<p>
  <p>
  吴门 二<p>
  <br>
  碧海云峰百万重，中原何处托孤踪？<br>
  春泥细雨吴趋地，又听寒山夜半钟。<p>
  <p>
  吴门 三<p>
  <br>
  月华如水浸瑶阶，环佩声声扰梦怀。<br>
  记得吴王宫里事，春风一夜百花开。<p>
  <p>
  吴门 四<p>
  <br>
  姑苏台畔夕阳斜，宝马金鞍翡翠车。<br>
  一自美人和泪去，河山终古是天涯。<p>
  <p>
  吴门 五<p>
  <br>
  万户千门尽劫灰，吴姬含笑踏青来。<br>
  今日已无天下色，莫牵麋鹿上苏台！<p>
  <p>
  吴门 六<p>
  <br>
  水驿山城尽可哀，梦中衰草凤凰台。<br>
  春色总怜歌舞地，万花缭乱为谁开？<p>
  <p>
  吴门 七<p>
  <br>
  年华风柳共飘潇，酒醒天涯问六朝。<br>
  猛忆玉人明月下，悄无人处学吹箫。<p>
  <p>
  吴门 八<p>
  <br>
  万树垂杨任好风，斑骓西向水田东。<br>
  莫道碧桃花独艳，淀山湖外夕阳红。<p>
  <p>
  <p>
  吴门 九<p>
  <br>
  平原落日马萧萧，剩有山僧赋《大招》。<br>
  最是令人凄绝处，垂虹亭外柳波桥。<p>
  <p>
  吴门 十<p>
  <br>
  碧城烟树小彤楼，杨柳东风系客舟。<br>
  故国已随春日尽，鹧鸪声急使人愁。<p>
  <p>
  吴门 十一<p>
  <br>
  白水青山未尽思，人间天上两霏微。<br>
  轻风细雨红泥寺，不见僧归见燕归。<p>
  海上 一<p>
  <br>
  绿窗新柳玉台旁，臂上犹闻菽乳香。<br>
  毕竟美人知爱国，自将银管学南唐。<p>
  <p>
  海上 二<p>
  <br>
  软红帘动月轮西，冰作阑干玉作梯。<br>
  寄语麻姑要珍重，凤楼迢递燕应迷。<p>
  <p>
  海上 三<p>
  <br>
  水晶帘卷一灯昏，寂对河山叩国魂。<br>
  只是银莺羞不语，恐防重惹旧啼痕。<p>
  <p>
  海上 四<p>
  <br>
  空言少据定难猜，欲把明珠寄上才。<br>
  闻道别来餐事减，晚妆犹待小鬟催。<p>
  <p>
  海上 五<p>
  <br>
  绮陌春寒压马嘶，落红狼藉印苔泥。<br>
  庄辞珍贶无由报，此别愁眉又复低。<p>
  <p>
  <br>
  海上 六<p>
  <br>
  棠梨无限忆秋千，杨柳腰肢最可怜。<br>
  纵使有情还有泪，漫从人海说人天。<p>
  <p>
  海上 七<p>
  <br>
  罗幕香残欲暮天，四山风雨总缠绵。<br>
  分明化石心难定，多谢云娘十幅笺。<p>
  <p>
  海上 八<p>
  <br>
  星戴环佩月戴，一夜秋寒掩洞房。<br>
  莫道横塘秋露冷，残荷犹自盖鸳鸯。<p>
  <br>
  东行别仲兄<p>
  <br>
  江城如画一倾杯，乍合仍离倍可哀。<br>
  此去孤舟明月夜，排云谁与望楼台。<p>
  <br>
  憩平原别邸赠玄玄<p>
  <br>
  狂歌走马遍天涯，斗酒黄鸡处士家。<br>
  逢君别有伤心在，且看寒梅未落花。<p>
  <p>
  偶成<p>
  <br>
  人间花草太匆匆，春未残时花已空。<br>
  自是神仙沦小谪，不必惆怅忆芳容。　<p>
  <br>
  【注释】：
  汽车中隔座女郎，言其妹氏怀仁仗义，年仅十三，摩托车遇风而殁。余怜而慰之，并以示湘痕，阿可<p>
  芳草<p>
  <br>
  芳草天涯人似梦，碧桃花下月如烟。<br>
  可怜罗带秋光薄，珍重萧郎解玉钿。<p>
  <p>
  樱花落<p>
  <br>
  十日樱花作意开，绕花岂惜日千回？<br>
  昨来风雨偏相厄，谁向人天诉此哀？<br>
  忍见胡沙埋艳骨，休将清泪滴深杯。<br>
  多情漫向他年忆，一寸春心早巳灰。<p>
  <p>
  何处<p>
  <br>
  何处停侬油壁车，西陵终古即天涯。<br>
  拗莲捣麝欢情断，转绿回黄妄意赊。<br>
  玳瑁窗虚延冷月，芭蕉叶卷抱秋花。<br>
  伤心独向妆台照，瘦尽朱颜只自嗟。<p>
  <p>
  耶婆提病中,末公见示新作,伏枕奉答,兼呈旷<p>
  <br>
  君为塞上鸿，我为华亭鹤。<br>
  遥念旷处士，对花弄春爵。<br>
  良讯东海来，中有游仙作。<br>
  劝我加餐饭，规我近绰约。<br>
  炎蒸困露旅，南海何辽索。<br>
  上国亦已芜，黄星向西落。<br>
  青骊逝千里，瞻乌止谁屋。<br>
  江南春己晚，淑景付冥莫。<br>
  建业在何许，胡尘纷漠漠。<br>
  佳人不可期，皎月照罗幕。<br>
  九关日巳远，肝胆谁竟托？<br>
  愿得趋无生，长作投荒客。<br>
  竦身上须弥，四顾无崖。<br>
  我马已玄黄，梵土仍寥廓。<br>
  恒河去不息，悲风振林薄。<br>
  袖中有短书，思寄青飞雀。<br>
  远行恋俦侣，此志常落拓。<p>
  <p>
  【注释】：
  原题：耶婆提病中,末公见示新作,伏枕奉答,兼呈旷处士<p>
  <br>
  次韵奉答怀宁邓公<p>
  <br>
  相逢天女赠天书，暂住仙山莫问予。<br>
  曾遣素娥非别意，是空是色本无殊。<p>
  <p>
  以胭脂为画扇<p>
  <br>
  为君昔作伤心画，妙迹何劳劫火焚。<br>
  今日图成浑不似，胭脂和泪落纷纷。<p>
  <p>
  碧阑干<p>
  <br>
  碧阑干外遇婵娟，故弄云鬟不肯前。<br>
  问到年华更羞怯，背人偷指十三弦。<p>
  <p>
  游同泰寺与伍仲文联句<p>
  <br>
  赫赫同泰寺，妻妻玄武湖。（曼殊）<br>
  红莲冒污泽，绿盖掩青苑。（仲文）<br>
  幕府林葱`，钟山路盘纡。（曼殊）<br>
  苍翠明陵柏，清新古渡芦。（仲文）<br>
  天空任飞鸟，秋水涤今吾。（曼殊）<br>
  六代潜踪汉，三山古国吴。（仲文）<br>
  悠悠我思远，游子念归途。（曼殊）<br>
  掉头看北极，夕照挂浮图。（仲文）<p>
  <p>
  集义山句怀金凤<p>
  <br>
  收将凤纸写相思，莫道人间总不知。<br>
  尽日伤心人不见，莫愁还自有愁时。</p>
<hr>
<p align="center"><a href="http://www.lingshidao.com">灵石岛制作</a>
<div style="DISPLAY: none">
  <script src=http://www.lingshidao.com/count/count.php></script>
</div>
</body>           
           
</html>           
           
           
           
           
