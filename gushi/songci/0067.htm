<html>
<head>
<title>古诗库：全宋词：王灼</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">王灼<p align="center">水调歌头</p>
<ul>
    台绝顶，望明月山二十里许，有怀美人，归作此词。山附县郭，仲文居其下，公才居亦近之。贾浪仙诗云：“长江飞鸟外，主簿跨驴归。”又云：“长江频雨后，明月众星中。”予故取其语
<p>
    长江飞鸟外，明月众星中。今来古往如此，人事几秋风。又对团团红树，独跨蹇驴归去，山水淡丰容。远色动愁思，不见两诗翁。
<p>
    酒如渑，谈如绮，气如虹。当时痛饮狂醉，只许赏心同。响绝光沈休问，俯仰之间陈迹，我亦老飘蓬。望久碧云晚，一雁度寒空。
<p>
</ul>
<p align="center">渔家傲（次韵赠戴时行）</p>
<ul>
    漠漠郊原荒宿草。黄花趁得秋风早。万里岷峨归梦到。东篱好。未应花似行人老。
<p>
    古往今来成一笑。为君醉里销沈了。不用登临欹短帽。愁绝□。吴霜点鬓教谁扫。
<p>
</ul>
<p align="center">醉花阴（送夏立夫）</p>
<ul>
    平生五色江淹笔。合占金闺籍。桃李满城春，恨□屏□，只作三年客。
<p>
    画船暂系河桥侧。一醉分南北。惆怅酒醒时，雨笠风蓑，似旧无人识。
<p>
</ul>
<p align="center">清平乐（填太白应制词）</p>
<ul>
    东风归早。已绿瀛洲草。紫殿红楼春正好。杨柳半和烟袅。
<p>
    玉舆遍绕花行。初闻百啭新莺。历历因风传去，千门万户春声。
<p>
</ul>
<p align="center">清平乐（妓诉状立厅下）</p>
<ul>
    坠红飘絮。收拾春归去。长恨春归无觅处。心事顾谁分付。
<p>
    卢家小苑回塘。于飞多少鸳鸯。纵使东墙隔断，莫愁应念王昌。
<p>
</ul>
<p align="center">点绛唇（赋登楼）</p>
<ul>
    休惜余春，试来把酒留春住。问春无语。帘卷西山雨。
<p>
    一掬愁心，强欲登高赋。山无数。烟波无数。不放春归去。
<p>
</ul>
<p align="center">浣溪沙</p>
<ul>
    一样婵娟别样清。眼明初识董双成。香风随步过帘旌。
<p>
    笑捧玉觞频劝客，浣溪沙里转新声。花间侧听有流莺。
<p>
</ul>
<p align="center">虞美人</p>
<ul>
    别来杨柳团轻絮。摆撼春风去。小园桃李却依依。犹自留花不发、待郎归。
<p>
    枝头便觉层层好。信是花相恼。觥船一棹百分空。拚了如今醉倒、闹香中。
<p>
</ul>
<p align="center">虞美人</p>
<ul>
    姚黄真是花中主。个个寻芳去。春光能有几多时。莫遣无花空折、断肠枝。
<p>
    蜂媒蝶使争撩乱。应妒传觞缓。问花端的为谁开。拟作移春小槛、载归来。
<p>
</ul>
<p align="center">菩萨蛮（和令狐公子）</p>
<ul>
    风柔日薄江村路。一鞭又逐春光去。胡蝶作团飞。竹间桃李枝。
<p>
    醉魂招不得。一半随春色。桃李□无多。其如风日何。
<p>
</ul>
<p align="center">好事近</p>
<ul>
    小砑碧霞笺，不见近来消息。玉骨瘦无一把，又不成空忆。
<p>
    炉熏歇尽烛花残，佳梦了难得。二十五声秋点，最知人端的。
<p>
</ul>
<p align="center">长相思</p>
<ul>
    来匆匆。去匆匆。短梦无凭春又空。难随郎马踪。
<p>
    山重重。水重重。飞絮流云西复东。音书何处通。
<p>
</ul>
<p align="center">酒泉子（送诣夫成都作。重九）</p>
<ul>
    锦水花林，前度刘郎行乐处，当时桃李卧莓苔。又重来。
<p>
    今年菊蕊为君开。赖有诗情浑似旧，西风斜日上高台。醉千回。
<p>
</ul>
<p align="center">恨来迟</p>
<ul>
    柳暗汀洲，最春深处，小宴初开。似泛宅浮家，水平风软，咫尺蓬莱。
<p>
    更劝君、吸尽紫霞杯。醉看鸾凤徘徊。正洞里桃花，盈盈一笑，依旧怜才。
<p>
</ul>
<p align="center">春光好</p>
<ul>
    和醉梦，上峥嵘。忆娉婷。回首锦江烟一色，不分明。
<p>
    翻为离别牵情。娇啼外、没句丁宁。紫陌绿窗多少恨，两难平。
<p>
</ul>
<p align="center">南歌子（早春感怀）</p>
<ul>
    命啸无人啸，含娇何处娇。江南烟水太迢迢。璧月琼枝空想、夜和朝。
<p>
    目断肠随断，魂销骨更销。琐窗风雨不相饶。犹似西湖一枕、听寒潮。
<p>
</ul>
<p align="center">画堂春（春思）</p>
<ul>
    暖风和雨暗楼台。余寒巧作愁媒。半春怀抱向谁开。忍泪千回。
<p>
    断梦已随烟篆，醉魂空琼杯。小窗瞥见一枝梅。疑误君来。
<p>
</ul>
<p align="center">七娘子</p>
<ul>
    花明雾暗非花雾。似春屏、短梦无凭据。夜月将来，晓灯催去。半衾余暖空留住。
<p>
    情柔意密愁千缕。想一声、鸡唱东城路。暂作行云，暂为行雨。阳台望极人何处。
<p>
</ul>
<p align="center">减字木兰花（政和癸丑）</p>
<ul>
    飞霞半缕。收尽一天风和雨。可惜黄昏。残角疏钟要断魂。
<p>
    双鱼传信。只道横塘消息近。心事悠悠。同向春风各自愁。
<p>
</ul>
<p align="center">一落索</p>
<ul>
    昨夜封枝寒雪。暗堆残叶。佳人醉里插钗梁，更不问、眠时节。
<p>
    绣被重重夜彻。烛光明灭。枕旁争听落檐声，更不问、醒时节。
<p>
</ul>
<p align="center">丑奴儿</p>
<ul>
    东风已有归来信，先返梅魂。雪斗纷纷。更引蟾光过璧门。
<p>
    绿衣小凤枝头语，我有嘉宾。急泛清尊。莫待江南烂漫春。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
