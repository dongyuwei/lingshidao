<html>
<head>
<title>古诗库：全宋词：李子正</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>


                 <p align="center">李子正<p align="center">减兰十梅（并序・总题）</p>
<ul>
    窃以花虽多品，梅最先春。始因暖律之潜催，正直冰澌之初泮。前村雪里，已见一枝；山上驿边，乱飘千片。寄江南之春信，与陇上之故人。玉脸娉婷，如寿阳之传粉；冰肌莹彻，逞姑射之仙姿。不同桃李之繁枝，自有雪霜之素质。香欺青女，冷耐霜娥。月浅溪明，动诗人之清兴；日斜烟暝，感行客之幽怀。偏宜浅蕊轻枝，最好暗香疏影。况是非常之标格，别有一种之风情。娥好景难拼，那更彩云易散。凭栏赏处，已遍南枝兼北枝；秉烛看时，休问今日与昨日。且辍龙吟之三弄，更停画角之数声。庚岭将军，久思止渴；传岩元老，专待和羹。岂如凡卉之娇春，长赖化工而结宝。又况风姿雨质，晓色暮云。日边月下之妖娆，云里霜中之艳冶。初开微绽，欲落惊飞。取次芬芳，无非奇绝。锦囊佳句，但能仿佛芳姿；皓齿清歌，未尽形容雅态。追惜花之馀恨，舒乐事之馀情。试缀芜词，编成短阕。曲尽一时之景，聊资四座之欢。女伴近前，鼓子o候。
<p>
    梅萼香嫩。雪里开时春粉润。雨蕊风枝。暗与黄昏取次宜。
<p>
    日边月下。休问初开兼欲谢。却最妖娆。不似群花春正娇。
<p>
</ul><p>
<p align="center">减兰十梅（风）</p>
<ul>
    东风吹暖。轻动枝头娇艳头。成片惊飞。不是城南画角吹。
<p>
    香英飘处。定向寿阳妆阁去。莫损柔柯。今日清香远更多。
<p>
</ul><p>
<p align="center">减兰十梅（雨）</p>
<ul>
    潇潇细雨。雨歇芳菲犹淡伫。密洒轻笼。湿遍柔枝香更浓。
<p>
    琼腮微腻。疑是凝酥初点缀。冷体相宜。不似梨花带雨时。
<p>
</ul><p>
<p align="center">减兰十梅（雪）</p>
<ul>
    六花飞素。飘入枝头无觅处。密缀轻堆。只似香苞次第开。
<p>
    栏边欲坠。姑射山头人半醉。墙外低垂。窥送佳人粉再吹。
<p>
</ul><p>
<p align="center">减兰十梅（月）</p>
<ul>
    寒蟾初满。正是枝头开烂熳。素质笼明。多少风姿无限情。
<p>
    暗香疏影。冰麝萧萧山驿静。浅蕊轻枝。酒醒更阑梦断时。
<p>
</ul><p>
<p align="center">减兰十梅（日）</p>
<ul>
    腾腾初照。半拆琼苞还似笑。莫近柔条。只恐凝酥暖欲消。
<p>
    三竿已上。点缀胭脂红荡漾。刚道宜寒。不似前村雪里看。
<p>
</ul><p>
<p align="center">减兰十梅（晓）</p>
<ul>
    急催银漏。渐渐纱窗明欲透。点检花枝。晓笛吹时几片飞。
<p>
    淡烟初破。仿佛夜来飞几朵。浅粉馀香。晨起佳人带晓妆。
<p>
</ul><p>
<p align="center">减兰十梅（晚）</p>
<ul>
    天寒欲暮。别有一般姿媚处。半载斜阳。宝鉴微开试晚妆。淡烟轻处。渐近黄昏香暗度。休怕春寒。秉烛重来子细看。
<p>
</ul><p>
<p align="center">减兰十梅（早）</p>
<ul>
    阳和初布。入萼春红才半露。暖律潜催。与占百花头上开。
<p>
    香英微吐。折赠一枝人已去。杨柳贪眠。不道春风已暗传。
<p>
</ul><p>
<p align="center">减兰十梅（残）</p>
<ul>
    香苞渐少。满地残英寒不扫。传语东君。分付南枝桃李春。
<p>
    东风吹暖。南北枝头开烂熳。一任飘吹。已占东风第一枝。
<p>
</ul><p>
                
<p><script src=http://www.lingshidao.com/count/count.php></script></body>

</html>
