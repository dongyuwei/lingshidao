<html>
<head>
<title>古诗库：全宋词：杜</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">杜 <p align="center">酹江月（石头城）</p>
<ul>
    江山如此，是天开万古，东南王气。一自髯孙横短策，坐使英雄鹊起。玉树声消，金莲影散，多少伤心事。千年辽鹤，并疑城郭非是。
<p>
    当日万驷云屯，潮生潮落处，石头孤峙。人笑褚渊今齿冷，只有袁公不死。斜日荒烟，神州何在，欲堕新亭泪。元龙老矣，世间何限馀子。
<p>
</ul>
<p align="center">摸鱼儿（湖上）</p>
<ul>
    放扁舟、万山环处，平铺碧浪千顷。仙人怜我征尘久，借与梦游清枕。风乍静。望两岸群峰，倒浸玻璃影。楼台相映。更日薄烟轻，荷花似醉，飞鸟堕寒镜。
<p>
    中都内，罗绮千街万井。天教此地幽胜。仇池仙伯今何在，堤柳几眠还醒。君试问。□此意、只今更有何人领。功名未竟。待学取鸱夷，仍携西子，来动五湖兴。
<p>
</ul>
<p align="center">蓦山溪（春）</p>
<ul>
    春风如客，可是繁华主。红紫未全开，早绿遍、江南千树。一番新火，多少倦游人，纤腰柳，不知愁，犹作风前舞。
<p>
    小阑干外，两两幽禽语。问我不归家，有佳人、天寒日暮。老来心事，唯只有春知，江头路，带春来，更带春归去。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
