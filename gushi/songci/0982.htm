<html>
<head>
<title>古诗库：全宋词：陈郁</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">陈郁<p align="center">声声慢（应制赋芙蓉、木樨）</p>
<ul>
    澄空初霁，暑退银塘，冰壶雁程寥寞。天阙清芬，何事早飘岩壑。花神更裁丽质，涨红波、一奁梳掠。京影里，算素娥仙队，似曾相约，闲把两花商略。开时候、羞趁观桃阶药。绿幕黄帘，好顿胆瓶儿著。年年粟金万斛，拒严霜、锦丝围幄。秋富贵，又何妨、与民同乐。
<p>
</ul>
<p align="center">宝鼎现</p>
<ul>
    虞弦清暑，佳气葱郁，非烟非雾。人正在、东闱堂上，分瑞祥辉腾翠渚。奉玉校总欢呼称颂，争羡神光葆聚。庆诞节、弥生二佛，接踵瑶池仙母。
<p>
    最好英慧由天赋。有仁慈宽厚襟宇。每留念、修身忱意，博问谦劝亲保傅。染宝翰、镇规随宸画，心授家传有素。更吟咏、形容雅颂，隐隐赓歌风度。恩重汉殿传觞，宣付祝、恭承天语。对南薰初试，宫院笙箫竞举。但长愿，际升平世，万载皇基因睹。问寝日，俟鸡鸣舞拜，龙楼深处。
<p>
</ul>
<p align="center">绛都春</p>
<ul>
    晴天媚晓。正禁苑乍暖，莺声娇小。柳拂玉阑，花映朱帘韶光早。熙朝多暇舒长昼。庆圣主、新颁飞诏。贻谋恩重，齐家有训，万邦仪表。
<p>
    偏称宫闱欢笑。酿和气共结，天香缭绕。侍宴回车，韶部将迎金莲照。鸡鸣警戒丁宁了。但管取、咸常同道。东皇先报宜男，已生瑞草。
<p>
</ul>
<p align="center">念奴娇</p>
<ul>
    没巴没鼻，霎时间、做出漫天漫地。不论高低并上下，并白都教一例。鼓动膝六，招邀巽二，一任张威势。识他不破，只今道是祥瑞。
<p>
    却恨鹅鸭池边，三更半夜，误了先生济。东郭先生都不管，关上门儿稳睡。一夜东风，三竿暖日，万事随流水。东皇笑道，山河原是我底。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
