<html>
<head>
<title>古诗库：全宋词：李朝卿</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">李朝卿<p align="center">玉楼春</p>
<ul>
    谪仙暂下金銮殿。开燕瑶池春未晚。飞琼献舞锦靴寒，弄玉吹箫银字暖。
<p>
    寿觞阿母年年劝，犹道碧桃香尚浅。花开更待几东风，应见年华千岁换。
<p>
</ul>
<p align="center">玉楼春</p>
<ul>
    炉烟不断腾金兽。香雾入帘波影皱。秋堂锦席艳君仙，不惜绮罗萦舞袖。
<p>
    昼弦素管春风手，娇妙如花轻似柳。劝君须尽眼中欢，绿酒十分千秋寿。
<p>
</ul>
<p align="center">玉楼春</p>
<ul>
    厌玉为浆麟作□。玉树琼葩长不谢。翠帘绣暖燕归来，宝鸭花香蜂上下。
<p>
    沙堤佩马催公驾，月白风清天不夜。重来赫赫照岩廊，不动堂堂凝泰华。
<p>
</ul>
<p align="center">小重山</p>
<ul>
    春正浓时月正圆。华堂初燕喜，雨真仙。霞衣相对旧貂蝉。人间少，福寿子孙贤。
<p>
    □□佳非烟。花光羞粉艳，敢争妍。笑歌声里捧金舡。深深愿，松柏永同坚。
<p>
</ul>
<p align="center">鹧鸪天</p>
<ul>
    万里霜空爽气高。翩翩天雁薄云霄。佳祥已协当年梦，岂但非熊可珥貂。
<p>
    金笏带，紫花袍。朱衣双引玉宸朝。百年富贵须平步，仍有功名信史褒。
<p>
</ul>
<p align="center">西江月</p>
<ul>
    盛德须知异禀，天教占尽秋光。一轮明月照华堂。荐寿笙歌嘹亮。
<p>
    座上簪缨并列，庭前兰玉成行。只应难老胜松篁。五福人间供仰。
<p>
</ul>
<p align="center">踏莎行</p>
<ul>
    月挂琼钩，日添绣线。骑花翻浪重帘卷。风传环佩晓珊珊，画堂羯鼓催开燕。
<p>
    翠缕香凝，玉膏酒滟。仙翁莫诉玻璃满。凤衔丹诏下云电。千秋长在黄金殿。
<p>
</ul>
<p align="center">鹧鸪天</p>
<ul>
    九凤箫低彩雾高。鸾车鹤驭下层霄。天教来辅长生帝，宝殿千秋侍赭袍。
<p>
    飞急召，促归朝。沙路稳为马蹄娇。功成并画兰台上，奎画重看御赞褒。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
