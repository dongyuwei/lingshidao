<html>
<head>
<title>古诗库：全宋词：孙居敬</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">孙居敬<p align="center">喜迁莺（晓行）</p>
<ul>
    宿酲初愈。更花焰频催，叶蕉重举。浓露沾丛，薰风入樾，黄叶马头飞舞。梦结尚依征旆，笛怨谁教渔谱。村路转，见寒机灯在，晨炊人语。
<p>
    无据。堪恨处。残月满襟，不念人羁旅。天接山光，云拖雁影，多少别离情绪。绣被香温密叠，罗帕粉痕重护。这滋味，最不堪两鬓，菱花羞觑。
<p>
</ul>
<p align="center">临江仙（西湖）</p>
<ul>
    触事老来情绪懒，西湖债未曾还。试呼小艇访孤山。昔年鸥鹤侣，总笑鬓斓斑。
<p>
    仙去坡翁山耐久，烟霏空翠凭阑。日斜尚觉酒肠宽。水云天共色，G乃一声间。
<p>
</ul>
<p align="center">临江仙</p>
<ul>
    摘索枝头何处玉，吹来万里春风。须臾陆地遍芙蓉。珠帘和气扑，一笑夺炉红。
<p>
    文字红裙相间出，主人钟鼎仙翁。清谈隽语与香浓。太平欢意远，人在玉壶中。
<p>
</ul>
<p align="center">贺新郎（次卢申之韵）</p>
<ul>
    风月为佳节。更湖光、平铺十里，水晶宫阙，若向孤山邀俗驾，只恐梅花凄咽。有图画、天然如揭。好着骚人冰雪句，走龙蛇、醉墨成三绝。尘世事，谩如发。
<p>
    真须脚踏层冰滑。倚高寒、身疑羽化，水平天阔。目送云边双白鹭，杳杳冲烟出没。□□□、□□□□。唤醒儿曹梁甑梦，把消遥、齐物从头说。洗夜光，弄月明。
<p>
</ul>
<p align="center">风入松（次韵代赠人）</p>
<ul>
    王孙去后几时归。音信全稀。绿痕染遍天涯草，更小红、已破桃枝。此恨无人共说，梦回月满楼时。
<p>
    只应明月照心期。一向舒眉。若还早遂蓝桥约，更不举、玉盏东西。怎望黄金屋贮，只图夸道于飞。
<p>
</ul>
<p align="center">风入松</p>
<ul>
    画梁燕子报新归。好语全稀。庭芳侵亚红相对，却羞见、蕊蕊枝枝。说与吹箫旧侣，痴心指望多时。
<p>
    朝云暮雨失欢期。碧画谁眉。凝愁立处桐阴转，又还是、红日将西。谩道梅花纸帐，鸳鸯终待双飞。
<p>
</ul>
<p align="center">好事近（渔村即事）</p>
<ul>
    买断一川云，团结樵歌渔笛。莫向此中轻说，污天然寒碧。
<p>
    短篷穿菊更移枨，香满不须摘。搔首断霞夕影，散银原千尺。
<p>
</ul>
<p align="center">西江月（次韵席上作）</p>
<ul>
    翠幄轻寒护夜，寒妆靓暖宜春。酒筹令逐时新。仙佩朋簪清兴。
<p>
    凤炬呈妍粟粟，水仙照座盈盈。约君策马贺升平。回首尊前风韵。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
