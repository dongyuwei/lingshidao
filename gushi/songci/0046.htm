<html>
<head>
<title>古诗库：全宋词：张继先</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">张继先<p align="center">点绛唇（v陵问：所带葫芦如何不开口，对御作）</p>
<ul>
    小小葫芦，生来不大身材矮。子儿在内。无口如何怪。
<p>
    藏得乾坤，此理谁人会。腰间带。臣今偏爱。胜挂金鱼袋。
<p>
</ul>
<p align="center">忆桃源</p>
<ul>
    词以答之
<p>
    长生之话口相传。求丹金液全。混成一物作神仙。丁宁说与贤。
<p>
    休咽气，莫胡言。岂知造化玄。用铅投汞汞投铅。分明颠倒颠。
<p>
</ul>
<p align="center">忆桃源</p>
<ul>
    白云堆里采芙蓉。枝枝香艳浓。灵龟畔岸起祥风。楼高十二重。
<p>
    黄金殿，碧云笼。丹砂透顶红。神机运处鬼神通。清真达上宫。
<p>
</ul>
<p align="center">临江仙（郑恒甫画六鹤于浑沦庵，请予题，遂作）</p>
<ul>
    莫怪精神都素淡，全谙千载松头。羽人幽意苦相投。殷勤争点写，展转动吟酬。
<p>
    况有咸阳兄弟事，教人闻见忘忧。我生曾是眷仙标。一从挥洒后，相继未能休。
<p>
</ul>
<p align="center">临江仙（和元规览杨羲传）</p>
<ul>
    自古清真灵妙降，安妃来就杨君。因缘冥会异常伦。仙风聊设相，真道本无亲。
<p>
    惟有元规能访问，深将此意相闻。大家宜赏缀新文。免教尘世士，诮笑上天人。
<p>
</ul>
<p align="center">临江仙（和元规）</p>
<ul>
    蠢动含灵天赋与，逍遥性分元均。莫生异见乱吾真。只今中有主，浑与化为人。
<p>
    那更徽词清彻底，轻埃欲染无因。惟应得此便凝神。百魔咸息战，六道永停轮。
<p>
</ul>
<p align="center">沁园春（降魔立治）</p>
<ul>
    劫运将新，天书降恩，圣师命魔。正阴阳错忤，鬼神淆混，依凭城市，绵亘山河。杀气闭空，阴容夺昼，万姓罹殃日已多。青城上，见琉璃高座，忽起巍峨。
<p>
    群妖忿怒扬戈。竞奔走、攻山若舞梭。感神光一瞬，龙摧虎陷，威音一动，电掣霆呵。立活化民，摄邪归正，生息熙熙享太和。风云静，见天连碧汉，月浸澄波。
<p>
</ul>
<p align="center">沁园春</p>
<ul>
    真一长存，太虚同体，妙门自开。既混元初判，两仪布景，复还根本，全藉灵台。浩气冲开，谷神滋化，渐觉神光空际来。幽绝处，听龙吟虎啸，蓦地风雷。
<p>
    奇哉。妙道难猜。鲜点化、愚迷成大材。试与君说破，分明状似，蚌含渊月，秋兔怀胎。壮志男儿，当年高士，莫把身心惹世埃。功成后，任身居紫府，名列仙阶。
<p>
</ul>
<p align="center">沁园春</p>
<ul>
    急急修行，细算人生，能有几时。任万般千种风流好，奈一朝身死，不免抛离。蓦地思量，死生事大，使我心如刀剑挥。难留住，那金乌箭疾，玉兔梭飞。
<p>
    早觉悟、莫教迟。我清净、谁能婚少妻。便假饶月里，娥见在，从他越国，有貌西施。此个风流，更无心恋，且放宽怀免是非。蓬莱路，仗三千行满，独跨鸾归。
<p>
</ul>
<p align="center">沁园春（用伍先生韵呈元规）</p>
<ul>
    况有夷途，正透元关，众所共传。愿万魔披散，诸尘荡尽，琴心和雅，天性清圆。未信凡流，可回高步，留恋形声情更延。真消息，定如何唤醒，聊证言诠。
<p>
    虽由宿命因缘。达士何曾无慨然。算尽专为妙，闲多乐少，一成潇洒，永绝忧煎。影照澄潭，声流虚谷，业火消亡睹瑞莲。安平泰，看坚完如地，长久如天。
<p>
</ul>
<p align="center">满庭芳</p>
<ul>
    闲里工夫，无中妙用，切休拟议参详。龙降虎伏，真土自中黄。行动起居寝食，随缘度、莫动真阳。归根处，神凝脉住，玉界发天光。
<p>
    风高，鹏翼远，水深舟运，物理昭彰。但明心是道，专役天罡。信口呼神召鬼，和D谷、不是颠狂。痴迷者，风霆在手，应用反乖张。
<p>
</ul>
<p align="center">满庭芳（用于真人韵和元真）</p>
<ul>
    心境双清，古今同乐，胜缘休道无媒。天门高妙，应仗至人开。岂比寻常意绪，方寸地、不贮纤埃。仍须信，金坚石确，一志断无回。
<p>
    真元，真可爱，真师真友，且喜无猜。就中更脱洒，不顾形骸。可是正容而悟，凭真趣、改易凡胎。神明会，尘缨世网，莫共话由来。
<p>
</ul>
<p align="center">满庭芳（又上前人）</p>
<ul>
    调理三关，安和四体，静无忧挠相煎。太微冥契，元始语诸仙。玉宇重修妙典，西台□、南岳题篇。崇□好，身田在世，心向太清天。
<p>
    云边。曾降圣，金坛夜拜，高驾留连。论琼华灵液，形与神全。形体须凭妙气，神来舍、黄阙丹田。真精旨，明光辅相，天地保长年。
<p>
</ul>
<p align="center">洞仙歌</p>
<ul>
    孤峰绝顶，更无人能到。万里虚空没边徼。正秋高景静，雾扫云收，风露里，惟有月华高照。
<p>
    浮生纷过客，好天良夜，醉舞狂歌错昏晓。有谁知、一性圆满恒河，亘万古、光明不老。竞对月、论利与谈名，全不想驹阴，暗催年少。
<p>
</ul>
<p align="center">渔家傲（对酒呈介甫）</p>
<ul>
    草草开尊资一笑。微生病苦随缘了。友义交情如地厚。心相照。今人莫遣前人诮。
<p>
    灯火荧荧山悄悄。芝兰佳气松筠茂。得便盘桓尘世表。香初透。邻鸡且莫催清晓。
<p>
</ul>
<p align="center">更漏子（和元规天和堂）</p>
<ul>
    固元精，收听视。物外身无此地。接子谬，季真非。无为翻有为。
<p>
    但心虚，教腹实。密与寥天为一。华阳洞，广寒宫。人人方寸中。
<p>
</ul>
<p align="center">更漏子（用于真人韵）</p>
<ul>
    是和非，双打过。免共相魔生火。谈有相，损顽空。斋居看望中。
<p>
    圣贤风，行处在。巧智争如休卖。诗与酒，且乘闲。随缘发笑颜。
<p>
</ul>
<p align="center">更漏子（再次韵于真人）</p>
<ul>
    诵真经，期万过。未灭无明心火。宜回首，探真空。融怡淡漠中。
<p>
    自古人，何处在。谩记声名沽卖。抛尘累，养清闲。琼浆自驻颜。
<p>
</ul>
<p align="center">瑶台月（元宵庆赏）</p>
<ul>
    天开景运。记建武中兴，炎刘重盛。明良际会，八表风调雨顺。任一时、岳降生申，正千载、河清诞圣。祥云拥，流霞映。飞仙拱，魁星炯。佳应是、师真毓瑞，人天交庆。
<p>
    蘅薇香满元宵景。耀天目、神光如镜。见龙章凤质，降伏群魔归正。禀玄元、立教开先，悟至道、心空神领。昌元嗣，明真镜。同无有，怡清净。绵永度，三途六道，神仙同证。
<p>
</ul>
<p align="center">喜迁莺（题郭南仲庵壁）</p>
<ul>
    深源密坞，问牧竖樵童，俱迷方所。蓬E85B纵横，龙蛇出没，玉峡搀空无路。不恋雁塔荣名，解守鱼渊寒素。这勤苦。但坚心自有，神灵呵护。
<p>
    猛悟。无回顾。一点虚明，万劫无今古。胎息根深，灵泉穴秘，静里运调阳火。莫问地久天长，管取收因结果。休轻负。把天谷真机，与君说破。
<p>
</ul>
<p align="center">喜迁莺</p>
<ul>
    情缠识缚，叹时人不悟，酒中真乐。纵欲招愆，迷心失行，却道为他狂药。须信醉舞狂歌，也有良知真觉。无倚泊。任暖气同流，三关三络。
<p>
    落魄。清闲客。醉乡深处，风月长酬酢。空花消亡，光明显露，人我自皆忘却。不问市酝村醪，尽可浅斟低酌。从鄙薄。竞口口谈醒，言言成错。
<p>
</ul>
<p align="center">雪夜渔舟</p>
<ul>
    晚风歇。谩自棹扁舟，顺流观雪。山耸瑶峰，林森玉树，高下尽无分别。性情澄彻。更没个、故人堪说。恍然身世，如居天上，水晶宫阙。
<p>
    万尘声影绝。透尘空无外，水天相接。浩气冲盈，真宫深厚，永夜不愁寒冽。愧怜鄙劣。只解道、赴炎趋热。停桡失笑，知心都付，野梅江月。
<p>
</ul>
<p align="center">春从天上来（鹤鸣奉旨）</p>
<ul>
    王土平平。正海息波澜，岳敛云烟。三景虚明，八表澄清，一月普照诸天。有流霞洞焕，映黍珠、徐下空玄。绝形言。见千真拱极，万气朝元。
<p>
    当时鹤鸣夜半，感真符宝篆，特地清传。碧湛龙文，红凝龟篆，绛衣舞鬣蹁跹。计功成果就，无真教、郭景飞仙。已千年。亘灯灯续焰，光朗无边。
<p>
</ul>
<p align="center">风入松（用王介甫韵）</p>
<ul>
    深耕易耨寸田中。看真个英雄。夜来犹上星台望，全不厌、水绿云红。便是清交素友，频相视、笑晴空。
<p>
    玉阶瑶L翠重重。带萱草葱葱。流霞尽饮何辞醉，更休数、尘里千钟。晓夜朝元去也，怎忍舍、大夫松。
<p>
</ul>
<p align="center">摸鱼儿</p>
<ul>
    甚山灵、斗奇夸巧，悬峰遥献形似。仓船炉灶无封闭，零落车罗机履。山临水。任瓮杵、辘轳厩架俱闲毁。床棺尘委。更乐隐棋休，料闲真隐，三教忘宾主。
<p>
    人都语，二十四岩佳致。来往溯流观指。目前景相纷虚幻，神仙家在何许。君莫取。这身世、山林朝市随缘遇。休论诡异。但总绝情缘，一空妍丑，觌面先寻你。
<p>
</ul>
<p align="center">惜时芳（对竹赋）</p>
<ul>
    虚心劲节争萧散。无冬夏、钩阑侧畔。霜风雪色沈沈晚。残不了、细枝纤干。
<p>
    情中意里尘沙恨。试与聆、弦歌急慢。无嫌青翠开青眼。相看似、太原家惯。
<p>
</ul>
<p align="center">清平乐</p>
<ul>
    天先天后。真土藏灵秀。妙用自然循火候。节节薰A教透。
<p>
    不分龙麝檀沈。都能入鼻通心。待得烟消息住，浑身变见真金。
<p>
</ul>
<p align="center">苏幕遮（用伍先生韵和元规）</p>
<ul>
    先天生，后天久。道有真诠，谛听当时受。恰是迷天迷望斗。只恐微躯，薄幸随枯朽。下缺
<p>
</ul>
<p align="center">苏幕遮</p>
<ul>
    抱孤琴，弹小操。独坐幽轩，尽日无人到。惟乐烟霞长啸傲。明月清风，今古长为道。
<p>
    识乾坤，知牝牡。懒共尘劳，汨汨争奔走。爱杀高眠消白昼。一任他家，玉兔金乌走。
<p>
</ul>
<p align="center">西江月（又和前人）</p>
<ul>
    蓬户横开岑寂，寒窗侧映清晖。竹风偷入五香帏。还有好音相惠。
<p>
    须信毫芒可入，明珠胎里忘机。宵征夜宴是和非。月府仙人无愧。
<p>
</ul>
<p align="center">南乡子（和元规）</p>
<ul>
    无奈这群迷。味色声中若系羁。尽任改头兼换面，何悲。不染伊时不管伊。
<p>
    春去又秋兮。莫遣空逾十二时。好把自然真妙旨，修为。尘事萦仍道甚希。
<p>
</ul>
<p align="center">南乡子</p>
<ul>
    久不上春台。直待将身跨九垓。懒向人间深有谓，氛埃。难趁邪风伤圣胎。
<p>
    水槛映山斋。赏遍从容首自回。长谢故人书曲意，徽哉。赢得腰琴拂袂来。
<p>
</ul>
<p align="center">望江南（观棋作）</p>
<ul>
    楸枰静，黑白两奁均。山水最宜情共乐，琴书赢得道相亲。一局一番新。
<p>
    松影里，经度几回春。随分也曾施手段，争先还恐费精神。长是暗饶人。
<p>
</ul>
<p align="center">望江南</p>
<ul>
    四通九达，青玉交辉。天作高山，地灵若此。常相谓曰：身处真人之墟，而不知也。登戏珠峰，以见虎蹲龙蹑，远壁遥岑，皆在其下。考室在靖，建名榜之，水中花、圃中蔬，山光竹翠，白屋逾静，得其居矣。昔之思归，见十二篇之曲。同声相应，故和之。
<p>
    西源好，仙构占仙峰。一鹤性灵清我宇，万龙风雨乱霜空。高静太疏慵。
<p>
    天地乐，山水静流通。行坐卧怜尘外景，虚空寂是道家风。非细乐相从。
<p>
</ul>
<p align="center">望江南</p>
<ul>
    西源好，龙首虎头高。风雨每掀清宇宙，林峦长似涌波涛。吟咏有诗豪。
<p>
    成大乐，美称适相遭。醮斗清筵投羽札，启元喜会执金刀。身净隔纷骚。
<p>
</ul>
<p align="center">望江南</p>
<ul>
    西源好，岩馆凿松F625。五斗洞前斟玉校半酣窗外抚金杯。无累自悠哉。
<p>
    青翠色，玉竹自新栽。风到莫来摇老木，雨霖时复洗圆苔。如此恼诗才。
<p>
</ul>
<p align="center">望江南</p>
<ul>
    西源好，春日日初长。不看人间三月景，常思天上万花香。幽赏一时狂。
<p>
    歌笑也，空洞大歌章。千景净来风谷秀，三云归后月林光。沈麝似兰香。
<p>
</ul>
<p align="center">望江南</p>
<ul>
    西源好，迎夏洒炎风。红锦石边怜一派，老张岩上恋群峰。时得化龙筇。
<p>
    琴振玉，晓色倚梧桐。黼黻文章朝内盛，山川林木野亭空。朱火焕明中。
<p>
</ul>
<p align="center">望江南</p>
<ul>
    西源好，秋景道人怜。时至自然天气肃，夜凉犹喜月华圆。长啸碧F625颠。
<p>
    须信酒，难别咏歌边。是处伐薪为炭后，此时尝稻庆丰年。童子舞胎仙。
<p>
</ul>
<p align="center">望江南</p>
<ul>
    西源好，冬日雪中松。携手石坛承爱景，静观天地入清宫。恰似大茅峰。
<p>
    襟袂冷，琴里意浓浓。吹月洞箫含碧玉，动人佳趣转黄钟。情绪发于中。
<p>
</ul>
<p align="center">望江南</p>
<ul>
    西源好，幽径不成斜。山谷隐连无改色，池塘空静默无瑕。人钓水之涯。
<p>
    仙舫小，人欲盼君家。归棹日回如览镜，放船星落似乘槎。风雨乱寒沙。
<p>
</ul>
<p align="center">望江南</p>
<ul>
    西源好，神洞自相求。傍水垦田流涧急，砍山开径小花浮。踪迹旧人留。
<p>
    忘万物，爽气白云收。司命暂曾寻寝静，紫阳真是步条幽。思继此公游。
<p>
</ul>
<p align="center">望江南</p>
<ul>
    西源好，人在水晶宫。长愿玉津名濯鼎，恰如龙井到天峰。的的好遗风。
<p>
    清彻底，岂忤李唐隆。自浸岩前F625石洁，不笼天外岭云浓。澄彻莹怀中。
<p>
</ul>
<p align="center">望江南</p>
<ul>
    西源好，雨霁敛红纱。碧水静摇招钓叟，绿苔寒迫起渔家。携驾会春茶。
<p>
    风浩浩，锦荫石屏华。濯鼎上方敲翠竹，辘轳西去碎丹砂。休问乐津涯。
<p>
</ul>
<p align="center">望江南</p>
<ul>
    西源好，还向观庭西。扌弃晚菊明方丈外，傍寒梅放六花飞。三鹤会同时。
<p>
    清净宇，处一贵无为。戴月夜中仍是别，衔香原上不须迷。于此振衣归。
<p>
</ul>
<p align="center">减字木兰花（呈鉴义王介甫）</p>
<ul>
    严寒冬月。前日阳生几降雪。松柏凌霄。森耸庭中叹后凋。
<p>
    昔人犹豫。身入山林深静处。今古同符。好趁笙歌且自娱。
<p>
</ul>
<p align="center">江神子</p>
<ul>
    彩云楼阁瑞烟平。雨初晴。月胧明。夜静天风，吹下步虚声。何处朝元归去晚，双凤小，五云轻。
<p>
    落花流水两关情。恨无凭。梦难成。倚遍阑干，依旧楚风清。露滴松梢人静也，开宝篆，诵黄庭。
<p>
</ul>
<p align="center">鹊桥仙（寄朋权）</p>
<ul>
    神清心妙，山长水远，有分何年瞻望。晴空一月彩云飞，又起我、无穷想像。
<p>
    一阳门径，九华恩露，惟愿分明指向。竹风频起紫微烟，似有意、许归吾党。
<p>
</ul>
<p align="center">水调歌头</p>
<ul>
    高真留妙诀，达士济群迷。心清行洁，天人凡圣尽皈依。不在搬精运气，不在飞罡蹑斗，心乱转狐疑。但要除邪妄，心地合神o。
<p>
    悟真空，离世网，绝关机。养吾浩气，驱雷役电震天威。混合百神归一，一念通天彻地，方始了无为。叱咤生风雨，玩世挟明时。师于泗州尸解，化身青城，作此付萨守坚真人。
<p>
</ul><p align="center">度清霄（五首）</p>
<ul>
    一更一点一更初。城门半掩行人疏。茅庵潇洒一事无。孤灯相对光清虚。蒲团安稳身不拘。跏趺大坐心如如。月轮微出天东隅。空中露出无名珠。
<p>
</ul>
<p align="center">度清霄（其二）</p>
<ul>
    二更二点二更深。宫钟声绝夜沈沈。明月满天如写金。同光共影无昏沉。起来间操无弦琴。声高调古惊人心。琴罢独歌还独吟。松风涧水俱知音。
<p>
</ul>
<p align="center">度清霄（其三）</p>
<ul>
    三更三点三更中。烟开雾敛静无风。月华迸入水晶宫。四方上下同一空。光明遍转华胥同。千古万古无初终。铁蛇飞舞如流虹。倒骑白凤游崆峒。
<p>
</ul>
<p align="center">度清霄（其四）</p>
<ul>
    四更四点四更长。迎午迸鼠心不忙。丹炉伏火生新香。群阴剥尽回真肠。金娥木父欢相当。醍醐次进无停觞。主宾倒置情不伤。更阑别去还相忘。
<p>
</ul>
<p align="center">度清霄（其五）</p>
<ul>
    五更五点五更残。青冥风露逼人寒。扶桑推出红银盘。城门依旧声尘喧。明暗二景交相转。生来死去纷易换。道人室中天宇宽。日出三竿方启关。
<p>
</ul>
<p align="center">结语</p>
<ul>
    独自行兮独自坐。独自歌兮独自和。日日街头走一过。我不识吾谁识我。人间旦暮自四时。玄中消息不推移。觌面相呈知不知。知时自唱々哩。
<p>
</ul>
<p align="center">望江南（寄阴权）</p>
<ul>
    秋夜事，月里竹亭亭。清籁与谁喧池水，微风遣我下檐楹。圆缺若为情。
<p>
    终南道，累寄笑歌声。丹阙夜凉通马去，黄河无晓照舟横。联辔去还成。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
