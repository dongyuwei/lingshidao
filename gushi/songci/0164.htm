<html>
<head>
<title>古诗库：全宋词：李好古</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">李好古<p align="center">八声甘州（扬州）</p>
<ul>
    壮东南、飞观切云高，峻堞缭波长。望蔽空楼橹，重关警柝，跨水飞梁。百万貔貅夜筑，形胜隐金汤。坐落诸蕃胆，扁榜安江。
<p>
    游子凭阑凄断，百年故国，飞鸟斜阳。恨当时肉食，一掷赌封疆。骨冷英雄何在，望荒烟、残戍触悲凉。无言处，西楼画角，风转牙樯。
<p>
</ul>
<p align="center">八声甘州</p>
<ul>
    古扬州、壮丽压长淮，形胜绝东南。问竹西歌吹，蜀冈何许，杨柳＿＿。行乐谁家年少，两两更三三。知我江南客，走马来看。
<p>
    过却长亭烟树，云山点点，烟浪漫漫。料桐花飞尽，夜合绕阑干。倦绣闲庭昼永，望天涯、芳草忆征鞍。平安使，吴笺谩遣，欲寄愁难。
<p>
</ul>
<p align="center">江城子</p>
<ul>
    从来难翦是离愁。这些愁。几时休。才趁风樯，千里到扬州。见说苍茫云海外，天杳杳，水愁愁。
<p>
    男儿三十敝貂裘。强追游。梦魂羞。可解筹边，谈笑觅封侯。休傍塞垣酾酒去，伤望眼，怕层楼。
<p>
</ul>
<p align="center">江城子</p>
<ul>
    平沙浅草接天长。路茫茫。几兴亡。昨夜波声。洗岸骨如霜。千古英雄成底事，徒感慨，谩悲凉。
<p>
    少年有意伏中行。馘名王。扫沙场。击楫中流，曾记泪沾裳。欲上治安双阙远，空怅望，过维扬。
<p>
</ul>
<p align="center">水调歌头（和金焦）</p>
<ul>
    历历江南树，半在水云间。不须回首，且来著眼向淮山。过尽金山晕碧，望断焦山空翠，杨柳绕江边。此意无人会，独自久凭阑。
<p>
    夜吹箫，朝问法，记坡仙。只今何许，当时三峡倒词源。水调翻成新唱，高压风流前辈，使我百忧宽。有酒更如海，容我醉时眠。
<p>
</ul>
<p align="center">酹江月</p>
<ul>
    西风横荡，渐霜余黄落，空山乔木。照水依然冰雪在，耿耿梅花幽独。抖擞征尘，扶携短策，步绕沧浪曲。怅然心事，浮生翻覆陵谷。
<p>
    试向商乐亭前，冷风台上，把酒招黄鹄。四十男儿当富贵，谁念漂零南北。百亩春耕，三间云卧，此计何时卜。功名休问，卖书归买黄犊。
<p>
</ul>
<p align="center">酹江月</p>
<ul>
    平生英气，叹年来、都付山林泉石。不作云霄轩冕梦，只拟纶竿蓑笠。见说湖阴，飞飞鸥鹭，半是君曾识。梅花时节，试来相与寻觅。
<p>
    休谩汨没尘埃，浮生能几，镜里催华发。趁取尊前强健在，莫负花前倾碧。自遣长须，亲题短句，去约萧闲客。休教惆怅，梅花飞尽寒食。
<p>
</ul>
<p align="center">贺新郎（僧如梵摘阮）</p>
<ul>
    人物风流远。忆当年、江东跌宕，知音南阮。惯倚胡床闲寄傲，妥腹难凭琴桉。妙制拥、银蟾光满。千古不传谁好事，忽茂陵、金碗人间见。轻擘动，思无限。
<p>
    长安钗鬓春横乱。仿规模、红绦带拨，媚深情浅。安识高山流水趣，儿女空传恩怨。使得似、支郎萧散。听到三闾沈绝处，惨悲风、摇落寒江岸。不肠断，也肠断。
<p>
</ul>
<p align="center">清平乐</p>
<ul>
    清淮北去。千里扬州路。过却瓜州杨柳树。烟水重重无数。
<p>
    柁楼才转前湾。云山万点江南。点点尽堪肠断，行人休望长安。
<p>
</ul>
<p align="center">清平乐</p>
<ul>
    瓜州渡口。恰恰城如斗。乱絮飞钱迎马首。也学玉关榆柳。
<p>
    面前直控金山。极知形胜东南。更愿诸公著意，休教忘了中原。
<p>
</ul>
<p align="center">浣溪沙</p>
<ul>
    为怯＿云挟暑飞。嫩凉故故著征衣。江风吹雨过楼西。
<p>
    未必男儿生不遇，时来咳唾是珠玑。功名终岂壮心违。
<p>
</ul>
<p align="center">菩萨蛮</p>
<ul>
    东园映叶梅如豆。西园扑地花铺绣。春水晓来深。日华娇漾金。
<p>
    带烟穿径竹。步入飞虹曲。何处早莺啼。曲桥西复西。
<p>
</ul>
<p align="center">菩萨蛮（垂丝海棠零落）</p>
<ul>
    东风一夜都吹损。昼长春＿佳人困。满地委香钿。人情谁肯怜。
<p>
    诗人犹爱惜。故故频收拾。云彩缕丝丝。娇娆忆旧时。
<p>
</ul>
<p align="center">菩萨蛮</p>
<ul>
    纳红销翠春风里。精神一撮金莲底。不是睡杨妃。绿珠娇小儿。
<p>
    一般娇绝处。半带疏疏雨。不解吐繁香。却教人断肠。
<p>
</ul><p align="center">酹江月（庆王漕六十九）</p>
<ul>
汉庭用老，想君王、也忆潜郎白首。底事煌煌金玉节，奔走天涯许久。江右风流，湖南精绝，要借诗翁手。明年七十，人间此事希有。<p>
固是守约堂间，鲂齐亭下，要种归来柳。只恐夜深思贾傅，便有锋车迎候。寿岳峰前，寿星池畔，且寿长沙酒。期颐三万，祖风应管依旧。<p>
</ul><p align="center">谒金门</p>
<ul>
    花过雨。又是一番红素。燕子归来愁不语。旧巢无觅处。
<p>
    谁在玉关劳苦。谁在玉楼歌舞。若使胡尘吹得去。东风侯万户。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
