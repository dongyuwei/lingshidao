<html>
<head>
<title>古诗库：全宋词：洪茶</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">洪茶<p align="center">月华清（春夜对月）</p>
<ul>
    花影摇春，虫声吟暮，九霄云幕初卷。谁驾冰蟾，拥出桂轮天半。素魄映、青琐窗前，皓彩散、画阑干畔。凝眄。见金波暄，分辉鹊殿。
<p>
    况是风柔夜暖。正燕子新来，海棠微绽。不似秋光，只照离人肠断。恨无奈、利锁名僵，谁为唤、舞裙歌扇。吟玩。怕铜壶催晓，玉绳低转。
<p>
</ul>
<p align="center">水龙吟（追和晁次膺）</p>
<ul>
    经年不见书来，后期杳杳从谁问。柳英蜡小，柳枝金嫩，艳阳春近。罗幕风柔，泛红泛绿，连朝花信。念平生多少，情条恨叶，镇长使、芳心困。
<p>
    可是风流薄命。镜台前、蓬松蝉鬓。茜桃凝粉，薰兰涨腻，翠愁红损。从使归来，灯前月下，恐难相认。卷重帘憔悴，残妆泪洗，把罗襟h。
<p>
</ul>
<p align="center">蓦山溪（忆中都）</p>
<ul>
    湖平风稳，行色催津鼓。回首望重城，但满眼、红云紫雾。分香解佩，空记小楼东，银烛暗，绣帘垂直昵昵凭肩语。
<p>
    关山千里，垂柳河桥路。燕子又归来，但惹得、满身花雨。彩笺不寄，兰梦更无凭，灯影下，月明中，魂断金钗股。
<p>
</ul>
<p align="center">齐天乐（闺思）</p>
<ul>
    辘轳声破银床冻，霜寒又侵鸳被。皓月疏钟，悲风断漏，惊起画楼人睡。银屏十二。欢尘满丝簧，暗消金翠。可恨风流，故人迢递隔千里。
<p>
    相思情绪最苦，旧欢无续处，魂梦空费。断雁无情，离鸾有恨，空想吴山越水。花憔玉悴。但翠黛愁横，红铅泪洗。待剪江梅，倩人传此意。
<p>
</ul>
<p align="center">菩萨蛮（宿水口）</p>
<ul>
    断虹远饮横江水。万山紫翠斜阳里。紧马短亭西。丹枫明酒旗。
<p>
    浮生长客路。事逐孤鸿去。又是月黄昏。寒灯人闭门。
<p>
</ul>
<p align="center">菩萨蛮（湖上）</p>
<ul>
    吴姬压酒浮红蚁。少年未饮心先醉。驻马绿杨阴。酒楼三月春。
<p>
    相看成一笑。遗恨知多少。回首欲魂销。长桥连断桥。
<p>
</ul>
<p align="center">踏莎行（别意）</p>
<ul>
    满满金杯，垂垂玉箸。离歌不放行人去。醉中扶上木兰船，醒来忘却桃源路。
<p>
    带绾同心，钗分一股。断魂空草高唐赋。秋山万叠水云深，茫茫无著相思处。
<p>
</ul>
<p align="center">瑞鹤仙（离筵代意）</p>
<ul>
    听梅花吹动，凉作何其，明星有烂。相看泪如霰。问而今去也，何时会面。匆匆聚散。恐便作、秋鸿社燕。最伤情、夜来枕上，断云雾雨何限。
<p>
    因念。人生万事，回首悲凉，都成梦幻。芳心缱绻。空惆怅，巫阳馆。况船头一转，三千馀里，隐隐高城不见。恨无情、春水连天，片帆似箭。
<p>
</ul>
<p align="center">浪淘沙（别意）</p>
<ul>
    花雾涨冥冥。欲雨还晴。薄罗衫子正宜春。无奈今宵鸳帐里，身是行人。
<p>
    别酒不须斟。难洗离情。丝鞘如电紫骝鸣。肠断画桥芳草路，月晓风清。
<p>
</ul>
<p align="center">南柯子（新月）</p>
<ul>
    柳浪摇晴沼，荷风度晚檐。碧天如水印新蟾。一罅清光斜露、玉纤纤。
<p>
    宝镜微开匣，金钩半押帘。西楼今夜有人欢。应傍妆台低照、画眉尖。
<p>
</ul>
<p align="center">永遇乐（送春）</p>
<ul>
    歌雪徘徊，梦云溶曳，欲劝春住。薄幸杨花，无端杜宇，抵死催教去。参差烟岫，千回百匝，不解禁春归路。病厌厌，那堪更听，小楼一夜风雨。
<p>
    金钗斗草，玉盘行菜，往事了无凭据。合楼松儿，分香帕子，总是牵情处。小桃朱户，题诗在否，尚忆去年崔护。绿阴中，莺莺燕燕，也应解语。
<p>
</ul>
<p align="center">谒金门（春晚）</p>
<ul>
    风共雨。催尽乱红飞絮。百计留春春不住。杜鹃声更苦。
<p>
    细柳官河狭路。几被婵娟相误。空忆坠鞭遗扇处。碧窗眉语度。
<p>
</ul>
<p align="center">菩萨蛮（春感）</p>
<ul>
    玉琴不疗文园病。对花长抱深深恨。恨入鬓霜边。才情输少年。
<p>
    蛾眉梳堕马。翠袖薰兰麝。醉梦未全醒。绿窗啼晓莺。
<p>
</ul>
<p align="center">阮郎归（壬辰邵武试灯夕）</p>
<ul>
    东风吹破藻池冰。晴光开五云。绿情红意两逢迎。扶春来远林。
<p>
    花艳艳，玉英英。罗衣金缕明。闹蛾儿簇小蜻蜓。相呼看试灯。
<p>
</ul>
<p align="center">行香子（代赠）</p>
<ul>
    楚楚精神。杨柳腰身。是风流、天上飞琼。凌波微步，罗袜生尘。有许多娇，许多韵，许多情。
<p>
    十年心事，两字眉婚。问何时、真个行云。秋衾半冷，窗月窥人。相为人愁，为人瘦，为人颦。
<p>
</ul>
<p align="center">鹧鸪天（情景）</p>
<ul>
    意态婵娟画不如。莹然初日照芙蕖。笑捐琼佩遗交甫，肯把文梭掷幼舆。
<p>
    花上蝶，水中凫。芳心密意两相于。情知不作庭前柳，到得秋来日日疏。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
