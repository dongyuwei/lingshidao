<html>
<head>
<title>古诗库：全宋词：张绍文</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">张绍文<p align="center">酹江月（淮城感兴）</p>
<ul>
    举杯呼月，问神京何在，淮山隐隐。抚剑频看勋业事，惟有孤忠挺挺。宫阙腥膻，衣冠沦没，天地凭谁整。一枰棋坏，救时著数宜紧。
<p>
    虽是幕府文书，玉关烽火，暂送平安信。满地干戈犹未戢，毕竟中原谁定。便欲凌空，飘然直上，拂拭山河影。倚风长啸，夜深霜露凄冷。
<p>
</ul>
<p align="center">水龙吟（春晚）</p>
<ul>
    日迟风软花香，因人天气情怀懒。牡丹谢了，酴开後，红稀绿暗。慵下妆楼，倦吟鸾镜，粉轻脂淡。叹韶华迤逦，将春归去，沈思处、空肠断。
<p>
    长是愁蛾不展。话春心、只凭双燕。良辰美景，可堪虚负，登临心眼。雁杳鱼沈，信音难托，水遥山远。但无言，倚遍阑干十二，对芳天晚。
<p>
</ul>
<p align="center">壶中天（为兄风云水月主人寿）</p>
<ul>
    丹台仙伯，记踪迹当年、琼楼金阙。底事来游人世界，为爱风云水月。结屋南园，境随人胜，不是溪山别。今朝初度，碧莲千顷齐发。
<p>
    况是鸳侣新偕，凤雏才长，占人间欢悦，且尽壶天终夕醉，听取妙歌千阕。待得西风，鹗书飞上，更复青毡物。功成名遂，赤松还伴高洁。
<p>
</ul>
<p align="center">沁园春（为叔父云溪主人寿）</p>
<ul>
    数遍时贤，谁似云溪，未老得闲。自抽身州县，归体旧隐，灰心名利，跳出尘寰。卸却朝衣，笑拈拄杖，日在花阴竹径间。身轻健，任高眼晏起，渴饮饥餐。
<p>
    垂弧猛省当年。且约住春风开寿筵。况园亭池馆，新奇佳丽，弟兄子侄，歌笑团栾。绿鬓朱颜，纶巾羽扇，做个人间长寿仙。霞觞举，愿年年今日，长对南山。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
