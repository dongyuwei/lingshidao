<html>
<head>
<title>古诗库：全宋词：汪梦斗</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">汪梦斗<p align="center">摸鱼儿（过东平有感）</p>
<ul>
    忆旧时、东方□郡，东原尽是佳处。梁都破了寿南渡，几遍狐号鳝舞。君试觑。环一抹荒城，草色今如许。芳华旧地。曾一上飞云，歌台酒馆，落日乱鸦度。
<p>
    吟情苦。滴尽英雄老泪。凄酸非是儿女。西湖似我西湖否。只怕不如西子。秋欲暮。要一看秋波，又自催归计。休□浪语。待过江说与，高车驷马，今是朝天路。
<p>
</ul>
<p align="center">踏莎行（贺宗人熙甫赴任）</p>
<ul>
    选得官归，黄埃满面。难于奏赋明光殿。秋帆落日渡淮来，三杯酒浊凭谁劝。
<p>
    旧日佳词，自吟一遍。绿袍不是嫦娥翦。红楼十里古扬州，无人为把珠帘卷。
<p>
</ul><p align="center">南乡子（初入都门漫赋）</p>
<ul>
    西北有神州。曾倚斜阳江上楼。目断淮南山一抹，何由。载泪东风洒汴流。
<p>
    何事却狂游。直驾驴东渡白沟。自古幽燕为绝塞，休愁。未是穷荒天尽头。
<p>
</ul>
<p align="center">朝中措（客邸有感）</p>
<ul>
    人言楼观似寥阳。巍倚太清傍。便有二京赋手，也须费力铺张。
<p>
    客窗梦断，星稀月澹，一枕凄凉。旧日春风汴水，□□多少垂杨。
<p>
</ul>
<p align="center">人月圆</p>
<ul>
    寻常一样窗前月，人只看中秋。年年今夜，争寻诗酒，共上高楼。
<p>
    一奁明镜，能圆几度，白了人头。良辰美景，赏心乐事，输少年游。
<p>
</ul>
<p align="center">金缕曲（月夕赋道词，书毕，怆然有感，再赋此）</p>
<ul>
    满目飞明镜。忆年时、呼朋楼上，畅怀觞咏。圆到今宵依前好，诗酒不成佳兴。身恰在、燕台天近。一段凄凉心中事，被秋光、照破无余蕴。却不是，诉贫病。
<p>
    宫庭花草坦幽径。想夜深、女墙还有，过来蟾影。千古词人伤情处，旧说石城形胜。今又说、断桥风韵。客里婵娟都相似，只後朝、不见潮来信。且喜得，四边静。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
