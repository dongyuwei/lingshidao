<html>
<head>
<title>古诗库：全宋词：吴则礼</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">吴则礼<p align="center">秦楼月（送别）</p>
<ul>
    怅离阕。淮南三度梅花发。梅花发。片帆西去，落英如雪。
<p>
    新秦古塞人华发。一樽别酒君听说。君听说。胡笳征雁，陇云沙月。
<p>
</ul>
<p align="center">江楼令（晚眺）</p>
<ul>
    凭栏试觅红楼句，听考考、城头暮鼓。数骑翩翩度孤戍。尽雕弓白羽。
<p>
    平生正被儒冠误。待闲看、将军射虎。朱槛潇潇过微雨。送斜阳西去。
<p>
</ul>
<p align="center">虞美人（对菊）</p>
<ul>
    真香秀色盈盈女。一笑重阳雨。不应解怯晚丛寒。眼底轻罗小扇、且团团。
<p>
    吴云楚雁浑依旧。更把金英嗅。鲜鲜未恨出闺迟。自许平生孤韵、与秋期。
<p>
</ul>
<p align="center">虞美人（送晁适道）</p>
<ul>
    夜寒闲倚西楼月。消尽江南雪。东风明日木兰船。想见阳关声彻、雁连天。
<p>
    斜斜洲渚溶溶水。端负青春醉。平安小字几时回。空有暗香疏影、陇头梅。
<p>
</ul>
<p align="center">虞美人（泛舟东下）</p>
<ul>
    从来强作游秦计。只有貂裘敝。休论范叔十年寒。看取星星种种、坐儒冠。
<p>
    江湖旧日渔竿手。初把黄花酒。且凭洛水送归船。想见淮南秋尽、水如天。
<p>
</ul>
<p align="center">虞美人（寄济川）</p>
<ul>
    乌皮白畚鞔芭。种种霜毛短。小春何处有梅花。想见水边篱落、数枝斜。
<p>
    殊方他日登楼句。好在孤吟处。五年拚落醉魂中。试觅酒垆陈迹、问黄公。
<p>
</ul>
<p align="center">减字木兰花（寄田不伐）</p>
<ul>
    星星素发。只有鸣笳楼上发。看舞胡姬。带得平安探骑归。
<p>
    故人渐老。只与虎头论墨妙。怀抱难开。快遣披云一笑来。
<p>
</ul>
<p align="center">减字木兰花</p>
<ul>
    梅花未彻。付与团团沙塞月。端欲捐书。去乞君王丈二殳。
<p>
    貂裘锦帽。盘马不甘青鬓老。底事偏奇。细草平沙看打围。
<p>
</ul>
<p align="center">减字木兰花</p>
<ul>
    河西春晚。独有柳条来入眼。塞外斜斜。不道欺寒红杏花。
<p>
    边笳初发。与唤团团沙塞月。雁响连天。谁倚城头百尺栏。
<p>
</ul>
<p align="center">减字木兰花（寄真宁）</p>
<ul>
    团团璧月。今夜广寒真秀发。何处吹笙。催得清霜满凤城。
<p>
    淮南好梦。镜里星星还种种。犹记银床。曾为凉州唤玉觞。
<p>
</ul>
<p align="center">减字木兰花</p>
<ul>
    淮天不断。点缀南云秋几雁。白露沾衣。始是银屏梦觉时。
<p>
    别离怀抱。消得镜中青鬓老。小字能无。烦寄平安一纸书。
<p>
</ul>
<p align="center">减字木兰花</p>
<ul>
    斑斑小雨。初入高梧黄叶暮。又是重阳。昨夜西风作许凉。
<p>
    鲜鲜丛菊。只解凋人双鬓绿。试傍清尊。分付幽香与断魂。
<p>
</ul>
<p align="center">减字木兰花（简天牖）</p>
<ul>
    九年离别。梦里相逢端怕说。携手河梁。雁DE48淮天如许长。
<p>
    鲈鱼正美。白发季鹰聊启齿。后夜江干。与把梅花子细看。
<p>
</ul>
<p align="center">减字木兰花（贻亢之）</p>
<ul>
    淮山清夜。镜面平铺纤月挂。端是生还。同倚西风十二栏。
<p>
    休论往事。投老相逢真梦寐。两鬓疏疏。好在松江一尺鲈。
<p>
</ul>
<p align="center">满庭芳（立春）</p>
<ul>
    声促铜壶，灰飞玉g，梦惊偷换年华。江南芳信，疏影月横斜。又喜椒觞到手，宝胜里、仍翦金花。钗头燕，妆台弄粉，梅额故相夸。
<p>
    隼兴，人未老，东风袅袅，已傍高牙。渐园林月永，叠鼓凝笳。小字新传秀句，歌扇底、深把流霞。聊行乐，他时画省，归近紫皇家。
<p>
</ul>
<p align="center">满庭芳（九日）</p>
<ul>
    玉垒尊，清秋关塞，正宜催唤香醪。凉风吹帽，横槊试登高。想见征西旧事，龙山会、宾主俱豪。来群雁，凉生画角，红叶聚亭皋。
<p>
    南州、应好在，长关梦眼，天际云涛。有一簪黄菊，两鬓霜毛。快把金荷共倒，凝望久、只遣魂消。君须听，新翻燕乐，余韵响檀槽。
<p>
</ul>
<p align="center">木兰花慢（雷峡道中作）</p>
<ul>
    尽晴春自老，乍翠t、出清流。望杳杳飞旌，翩翩戍骑，初过边头。幽花尚欹短岸，渐鸣禽、唤友绕行舟。端有雕戈锦领，竞驰EC72骅骝。
<p>
    凝眸。雁入长天，羌管罢、陇云愁共解鞍临水，雷惊电散，雪溅霜浮。玉觞正风味好，对幽香、堕蕊且消忧。莫以纶巾羽扇，便忘绿浦沧洲。
<p>
</ul>
<p align="center">醉落魄（又赏残梅）</p>
<ul>
    梅花褪雪。赏心莫使慵欢悦。大家且恁同攀折。余蕊残英，偏称淡笼月。
<p>
    当初相见花初发。如今花谢人离缺。一年又比一年别。惟有花枝，只似旧时节。
<p>
</ul>
<p align="center">踏莎行（晚春）</p>
<ul>
    一片花飞，青春已减。可堪南陌红千点。生憎杨柳要藏鸦，东风只遣横笳怨。
<p>
    看定新巢，初怜语燕。游丝正把残英I。酒尊也会不相违，风光本自同流转。
<p>
</ul>
<p align="center">鹧鸪天（曹丞相诞日）</p>
<ul>
    永遇英雄际会时。垂天鹏翼逐云飞。退朝日上青花道，催直霜零赤雁池。
<p>
    鸣汉履，侍唐眉。渭川莘野晚追随。归来仍对金銮老，三峡词源气未衰。
<p>
</ul>
<p align="center">鹧鸪天</p>
<ul>
    作赋丁年厌兔园。紫微深锁九重关。花墩屡赐清闲燕，文石难忘咫尺颜。
<p>
    烟外屐，水边山。纶巾羽扇五湖间。自怜季子貂裘敝，来与机云相对闲。
<p>
</ul>
<p align="center">鹧鸪天</p>
<ul>
    衮绣三朝社稷臣。旧调元鼎斡洪钧。垂绅屡转龙墀日，接膝潜回黼座春。
<p>
    金凿落，玉麒麟。凤鸣良月庆佳辰。巨鳌行听扃华禁，又起商周梦卜人。
<p>
</ul>
<p align="center">红楼慢（赠太守杨太尉）</p>
<ul>
    声慑燕然，势压横山，镇西名重榆塞。干霄百雉朱阑下，极目长河如带。玉垒凉生过雨，帘卷晴岚凝黛。有城头、钟鼓连云，殷春雷天外。
<p>
    长啸。畴昔驰边骑。听陇底鸣笳，风搴双旆。霜髯飞将曾百战，欲掳名王朝帝。锦带吴钩未解，谁识凭栏深意。空沙场，牧马萧萧晚无际。
<p>
</ul>
<p align="center">声声慢（凤林园词）</p>
<ul>
    林塘朱夏，雨过斑斑，绿苔绕地初遍。叶底雏鸾，犹记日斜春晚。芙蕖靓妆粉，傍高荷、闲倚歌扇。轻风起，e纹滟滟，翠生波面。
<p>
    可是追凉月下，清坐久，微云屡遮星汉。露湿纶巾，遥望玉清台殿。白头共论胜事，须偿五湖深愿。南枝好，有南飞乌鹊，绕枝低转。
<p>
</ul>
<p align="center">水龙吟（秋兴）</p>
<ul>
    秋生泽国，无边落木，又作萧萧下。澄江过雨，凉飙吹面，黄花初把。苍鬓羁孤，粗营鸡黍，浊醪催贳。对斜斜露脚，寒香正好，幽人去、空惊咤。
<p>
    头上纶巾醉堕，要欹眠、水云萦舍。牵衣儿女，归来欢笑，仍邀同社。月底蓬门，一株江树，悲虫鸣夜。把茱萸细看，牛山底事，强成沾洒。
<p>
</ul><p align="center">小重山</p>
<ul>
    鹤舞青青雪里松。冰门龟在藻，绿蒙茸。一成不见蕊珠宫。蟠桃熟，犹待几东风。
<p>
    玉酒紫金钟。非烟罗幕暖，宝□浓。赠君春色腊寒中。君留取，长伴脸边红。
<p>
</ul>
<p align="center">东风第一枝</p>
<ul>
    经国谋猷，补天气力，岳祗来佐兴运。王当华阙春融，共仰相门地峻。清台占象，见壁月、珠星明润。对一百五日风光，二十四番花信。
<p>
    勋共德、继增篆鼎。今共古、问谁比并。广乐初出，层霄寿校旋颁紫叶，湘桃浓杏。映采服、朱颜青鬓。看千岁，桀阁飞楼，燕赏太平光景。
<p>
</ul>
<p align="center">绛都春</p>
<ul>
    韶华渐好。报锦里又是，春风来早。昴宿降萧，崧岳生申符英表。三朝幸望人倾祷。寿与长城俱老。碧油红旆，高牙大纛，一时荣耀。
<p>
    矫矫。甘泉旧德，少年日，翰苑玉堂曾到。润饰帝谟，粉泽皇猷文章妙。主盟经济尊吾道。早晚促归岩庙。愿同海内苍生，伫看凤诏。
<p>
</ul>
<p align="center">多丽</p>
<ul>
    听新蝉，舜琴初弄清弦。伴薰风、葱葱佳气，钟希世英贤。正芳q、更余九荚，况强仕，犹待三年。笔下烟云，胸中岩壑，玉峰凛凛映人寒。公不见、清潭宝剑，九彩动星躔。浑疑是，风雷变化，落在人间。
<p>
    驻东阳、清谭终日，种成桃李森然。向庭闱、彩衣有庆，更华萼、棠棣相鲜。骥足难留，牛刀暂屈，匪朝伊夕步花砖。自今往、掀天扶地，声迹寄凌烟。它时事，赤松共约，携手骖鸾。
<p>
</ul>
<p align="center">玉楼春</p>
<ul>
    今朝何以为公寿。极贵长年公素有。庭阶不乏长芝兰，少翁又是庭臣右。
<p>
    三能粲粲依魁秀。八柱巍巍蟠地厚。皇家卜册万斯年，年光长转洪钧手。
<p>
</ul>
<p align="center">玉楼春</p>
<ul>
    我公两器兼文武。谈笑岩廊无治古。经颜绿发已官高，赤儿绣裳今仲父。
<p>
    我欲形容无妙识。颂穆清风须吉甫。望公聊比太山云，岁岁年年天下雨。
<p>
</ul>
<p align="center">清平乐</p>
<ul>
    娟娟月满。冉冉梅花暖。春意初长寒力浅。渐拟芳菲满眼。
<p>
    当时吉梦重重。间生天子三公。付与人间桃李，年年管领春风。
<p>
</ul>
<p align="center">清平乐</p>
<ul>
    瀛洲春酒。满酌公眉寿。月照水堤春榜柳，恩暖朝天衮绣。
<p>
    东君着意丁宁。芳酸先许梅英。要就升平滋味，待公来后和羹。
<p>
</ul>
<p align="center">清平乐</p>
<ul>
    雪余寒退。惟有青松在。春不加荣寒不悴。用舍如公都耐。
<p>
    流肪磊落龟蛇。会留红日西斜。欲助我公寿骨，蟠桃等见桃花。
<p>
</ul>
<p align="center">清平乐</p>
<ul>
    晨晖初转。拜舞金銮殿。想见对扬符睿春，天语丁宁见晚。
<p>
    雍容玉笋班聊，功名早上凌烟。金鼎刀圭莫惜，愿随鸡犬升仙。
<p>
</ul>
<p align="center">清平乐</p>
<ul>
    庆钟华胄。人物朝端秀。朝罢章华骄马骤。十万人家举手。
<p>
    后房桃李娟娟。有谁云雨恩偏。看取晚春时候，兰芽玉茁争妍。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
