<html>
<head>
<title>古诗库：全宋词：晁端礼</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">晁端礼<p align="center">蓦山溪</p>
<ul>
    风流心胆，直把春偿酒。选得一枝花，绮罗中、算来未有。名园翠苑，风月最佳时，夜迢迢，车款款，是处曾携手。
<p>
    重来一梦，池馆皆依旧。幽恨写新诗，托何人、章台问柳。渔舟归后，云锁武陵溪，水潺潺，花片片，舣棹空回首。
<p>
</ul><p align="center">永遇乐</p>
<ul>
    雪霁千岩，春回万壑，和气如许。今古稽山，风流人物，真是生申处。儿童竹马，欢迎夹道，争为使君歌舞。道当年、蓬莱朵秀，又来作蓬莱主。
<p>
    一编勋业，家传几世，自是赤松仙侣。青琐黄堂，等闲游戏，又问乘槎路。银河耿耿，使星今夜，应与老人星聚。要知他、秋羹消息，早梅初吐。
<p>
</ul><p align="center">绿头鸭</p>
<ul>
    锦堂深，兽炉轻喷沈烟。紫檀槽、金泥花面，美人斜抱当筵。挂罗绶、素肌莹玉，近鸾翅、云鬓梳蝉。玉笋轻拢，龙香细抹，凤凰飞出四条弦。碎牙板、烦襟消尽，秋飞满庭轩。今宵月，依稀向人，欲斗婵娟。
<p>
    变新声、能翻往事，眼前风景依然。路漫漫、汉妃出塞，夜悄悄、商妇移船。马上愁思，江边怨感，分明都向曲中传。困无力、劝人金盏，须要倒垂莲。拚沈醉，身世恍然，一梦游仙。
<p>
</ul>
<p align="center">绿头鸭（咏月）</p>
<ul>
    晚云收，淡天一片琉璃。烂银盘、来从海底，皓色千里澄辉。莹无尘、素娥淡伫，静可数、丹桂参差。玉露初零，金风未凛，一年无似此佳时。露坐久，疏萤时度，乌鹊正南飞。瑶台冷，栏干凭暖，欲下迟迟。
<p>
    念佳人、音尘别后，对此应解相思。最关情、漏声正永，暗断肠、花影偷移。料得来宵，清光未减，阴晴天气又争知。共凝恋、如今别后，还是隔年期。人强健，清尊素影，长愿相随。
<p>
</ul>
<p align="center">望海潮</p>
<ul>
    高阳方面，河间都会，三关地最称雄。粉堞万层，金城百雉，楼横一带长虹。烟素敛晴空。正望迷平野，目断飞鸿。易水风烟，范阳山色有无中。
<p>
    安边暂倚元戎。看纶巾对酒，羽扇摇风。金勒少年，吴钩壮士，宁论卫霍前功。乃眷在清衷。恐凤池虚久，归去匆匆。幸有佳人锦瑟，玉笋且轻拢。
<p>
</ul>
<p align="center">水龙吟</p>
<ul>
    夜来深雪前村路，应是早梅初绽。故人赠我，江头春信，南枝向暖。疏影横斜，暗香浮动，月明溪浅。向亭边驿畔，行人立马，频回首、空肠断。
<p>
    别有玉溪仙馆。寿阳人、初匀妆面。天教占了，百花头上，和羹未晚。最是关情处，高楼上、一声羌管。仗谁人向道，何如留取，倚朱栏看。
<p>
</ul>
<p align="center">水龙吟</p>
<ul>
    岭梅香雪飘零尽，繁杏枝头犹未。小桃一种，妖娆偏占，春工用意。微喷丹砂，半含朝露，粉墙低倚。似谁家O女，娇痴怨别，空凝睇、东风里。
<p>
    好是佳人半醉。近横波、一枝争媚。元都观里，武陵溪上，空随流水。惆怅如红雨，风不定、五更天气。念当年门里，如今陌上，洒离人泪。
<p>
</ul>
<p align="center">水龙吟</p>
<ul>
    小桃零落春将半。双燕却来池馆。名园相倚，初开繁杏，一枝遥见。竹外斜穿，柳间深映，粉愁香怨。任红欹宋玉，墙头千里，曾牵惹、人肠断。
<p>
    常记山城斜路，喷清香、日迟风暖。春阴挫后，马前惆怅，满枝红浅。深院帘垂雨，愁人处、碎红千片。料明年更发，多应更好，约邻翁看。
<p>
</ul>
<p align="center">水龙吟</p>
<ul>
    倦游京洛风尘，夜来病酒无人问。九衢雪小，千门月淡，元宵灯近。香散梅梢，冻消池面，一番春信。记南楼醉里，西城宴阕，都不管、人春困。
<p>
    屈指流年未几，早人惊、潘郎双鬓。当时体态，如今情绪，多应瘦损。马上墙头，纵教瞥见，也难相认。凭栏干，但有盈盈泪眼，罗襟h。
<p>
</ul>
<p align="center">上林春</p>
<ul>
    霖雨成功，堂称继美，旧说安阳家世。峻岳降神，长庚应梦，佳辰况当秋霁。玉函金篆，帝锡与、寿眉u齿。向清时、便告老，尽取貂蝉轻弃。
<p>
    把朝廷旧勋屈指。有谁人似此，能全终始。谤书顿释，先芬未泯，君王自为知己。看花临水。算已号、醉吟居士。奈苍生，尚满望、谢公重起。
<p>
</ul>
<p align="center">上林春</p>
<ul>
    伊洛清波，嵩山秀色，共与皇家为瑞。挺生异质，亲逢盛旦，簪缨旧传家世，雁炉烟里，罩一段、照人清气。烂金章、映紫绶，自是真官标致。
<p>
    把朝廷缙绅屈指。有谁人似得，多才多艺。片言悟主，封侯赐璧，君王自为知己。暂来卧治。况廊庙、正多虚位。看登庸，辅圣主、万年康济。
<p>
</ul>
<p align="center">满庭芳</p>
<ul>
    天与疏慵，人怜憔悴，分甘抛弃簪缨。有时乘兴，波上叶舟轻。十里横塘过雨，荷香细、苹末风清。真如画，残霞淡日，偏向柳梢明。
<p>
    凝情。尘网外，鲈鱼旋，芳酒深倾。又算来、何须身后浮名。无限沧浪好景，蓑笠下、且遣余生。长歌去，机心尽矣，鸥鹭莫相惊。
<p>
</ul>
<p align="center">满庭芳</p>
<ul>
    绿绕群峰，红摇千柄，夜来暑雨初收。共君乘兴，轻舸信悠悠。且尽一尊别酒，荷香里、满酌轻讴。明朝去，征帆夜落，何处好汀洲。
<p>
    风流。吾小阮，朝辞东观，夕向南州。况圣时、争教贾傅淹留。若过浔阳亭上，琵琶泪、莫洒清秋。堤边柳，从今爱惜，留待系归舟。
<p>
</ul>
<p align="center">满庭芳</p>
<ul>
    北渚澄兰，南山凝翠，望中浑似仙乡。万家烟霭，朱户锁垂杨。好是飞泉漱玉，回环遍、小曲深坊。西风里，芙蕖带雨，飘散满城香。
<p>
    微凉。湖上好，桥虹倒影，月练飞光。命玳簪促席，云鬓分行。谁似风流太守，端解道、春草池塘。须留恋，神京纵好，此地也难忘。
<p>
</ul>
<p align="center">满庭芳</p>
<ul>
    雪满貂裘，风摇金辔，笑看锦带吴钩。照人青鬓，年少定封侯。此去马蹄何处，山万叠、济水南州。君知否，卢郎未老，曾是恣狂游。
<p>
    风流。佳丽地，十年屈指，一梦回头。最难忘，西湖北渚澄秋。玉砌雕栏好在，桃共季、能忆人不。衰翁也，多情为我，将恨寄红楼。
<p>
</ul>
<p align="center">满庭芳</p>
<ul>
    浅约鸦黄，轻匀螺黛，故教取次梳妆。减轻琶面，新样小鸾凰。每为花娇玉嫩，容对客、斜倚银床。春来病，兰薰半歇，一管舞衣裳。
<p>
    悲凉。人事改，三春艳，一夜繁霜。似人归洛浦，云散高唐。痛念你、平生分际，辜负我、临老风光。罗裙在，凭谁为我，求取返魂香。
<p>
</ul>
<p align="center">雨中花</p>
<ul>
    倦贰文昌，乐请左符，双旌去指东藩。有腰金新宠，昼锦荣观。独步文章，家传素业，世宝青毡。动欢声和气，里巷初惊，侍从衣冠。
<p>
    朱门映柳，绮窗临水，盛游应记当年。端解道、香留罗袜，墨在蛮笺。惆怅江边侧帽，寻思花底遗鞭。不如沈醉，莫思身外，且斗樽前。
<p>
</ul>
<p align="center">雨中花</p>
<ul>
    豆寇梢头，鸳鸯帐里，扬州一梦初惊。忆当时相见，双眼偏明。南浦绿波，西城杨柳，痛悔多情。望征鞍不见，况是并州，自古高城。
<p>
    几多映月凭肩私语，傍花和泪深盟。争信道、三年虚负，一事无成。瑶空传好好，秦筝闻说琼琼。此心在了，半边明镜，终遇今生。
<p>
</ul>
<p align="center">雨中花</p>
<ul>
    流水知音，轻裘共敝，相逢才换星霜。多少风亭棋酒，画阁丝簧。纤指声犹余响，红粉泪已成行。怅绿波浦上，芳草堤边，又整归航。
<p>
    新移槛竹，手种庭花，未容烂熳飞觞。归去也、重趋丹禁，密侍清光。醉帽斜萦御柳，朝衣浓惹天香。帝城春好，多应不念，水郭渔乡。
<p>
</ul>
<p align="center">玉楼宴</p>
<ul>
    记红颜日、向瑶阶，得俊饮、散蓬壶。绣鞍纵骄马，故坠鞭柳径，缓辔花衢。斗帐兰G曲，曾是振、声名上都。醉倒旗亭，更深未归，笑倩人扶。
<p>
    光阴到今二纪，算难寻前好，懒访仙居。近来似闻道，向雾关云洞，自乐清虚。月帔与星冠，不念我、华颠皓须。纵教重有相逢，似得旧时无。
<p>
</ul>
<p align="center">醉蓬莱</p>
<ul>
    正中秋初过，淡碧云容，嫩凉天气。紫府真仙，暂谪居尘世。慕道高情，照人清骨，是寿星标致。德在民心，勋藏帝室，清芬相继。
<p>
    庭有芝兰，世调鼎鼐，晋美乌衣，汉称韦氏。未必当时，解功成身退。天下苍生，未知此意，望谢公重起。善颂阴资，何须更觅，西山灵剂。
<p>
</ul>
<p align="center">醉蓬莱</p>
<ul>
    看梅梢初动，池面冰澌，小春时候。当日生贤，庆皇家忠厚。龙种殊常，照人眉宇，似汝阳端秀。世取贤科，胪传圣语，增光华胄。
<p>
    天汉灵源，最为亲近，茅土真封，旧时传授。开府新恩，拜除书非久。鸣拖绅，曳香摇翠，向画堂称寿。物外光阴，樽前笑语，年年依旧。
<p>
</ul>
<p align="center">醉蓬莱</p>
<ul>
    乍酒醒孤馆，梦断幽窗，嫩凉天气。潇洒情怀，想乡关迢递。一枕清风，半帘残月，是闷人滋味。南浦离多，东阳带缓，新来憔悴。
<p>
    因念当时，乱花深径，画楫环溪，屡陪欢醉。踪迹飘流，顿相望千里。水远山高，雁沈鱼阻，奈信音难寄。吟社阑珊，酒徒零落，重寻无计。
<p>
</ul>
<p align="center">金人捧露盘</p>
<ul>
    天锡禹圭尧瑞，君王受厘，未央宫殿。三五庆元宵，扫春寒、花外蕙凤轻扇。龙阙前瞻，凤楼背耸，中有鳌峰见。渐紫宙、星河晚。放桂华浮动，金莲开遍。御帘卷。须臾万乐喧天，群仙扶辇。
<p>
    云间，都人望天表，正仙葩竞插，异香飘散。春宵苦长短。指花阴，愁听漏传银箭。京国繁华，太平盛事，野老何因见。但时效华封祝，愿岁岁闻道，金舆游宴。暗魂断。天涯望极长安远。
<p>
</ul>
<p align="center">玉女摇仙佩</p>
<ul>
    宫梅弄粉，御柳摇金，又喜皇州春早。盛世生贤，真仙应运，当日来从三岛。车马喧青晓。看千钟赐饮，中人传诏。最好是、芝兰并砌，鸣腰金，彩衣相照。炉烟袅。高堂半卷珠帘，神仙缥缈。
<p>
    须信槐庭荫美，凤沼波澄，屈指十年三到。九叙重歌，元圭再锡，已把成功来告。四海瞻仪表。庆君臣会集，诗符天保。况自有、仙风道骨，玉函金篆，阴功须报。方知道。八千岁月椿难老。
<p>
</ul>
<p align="center">蓦山溪</p>
<ul>
    轻衫短帽，重入长安道。屈指十年中，一回来、一回渐老。朋游在否，落托更能无，朱弦悄。知音少。拨断相思调。
<p>
    花边柳外，潇洒愁重到。深院锁春风，悄无人、桃花自笑。金钗一股，拟欲问音尘，天杳杳。波渺渺。何处寻蓬岛。
<p>
</ul>
<p align="center">蓦山溪</p>
<ul>
    栏干十二，倚遍还重倚。一曲一般愁，对芳草、伤春千里。绮窗深处，还解忆人无，碧云辞，红叶字。曾仗东风寄。
<p>
    缭墙深院，无路通深意。纵使得新声，又争知、相如名字。从来风韵，潇洒不禁愁，捻梨花，看菊蕊。应也成憔悴。
<p>
</ul>
<p align="center">蓦山溪</p>
<ul>
    广寒宫殿，千里同云晓。飞雪满空来，翦云英、群仙齐到。乱飘僧舍，密处洒歌楼，闲日少。风光好。且共宾朋笑。
<p>
    华堂深处，满满觥船掉。梅蕊拆来看，已偷得、春风些小。绮罗香暖，不怕卷珠帘，沈醉了。樽前倒。红袖休来叫。
<p>
</ul>
<p align="center">蓦山溪</p>
<ul>
    春来心事，分付千种酒。午醉梦还醒，两眉愁、才消又有。天涯远梦，归路日中迷，楚云深，孤馆静，潇洒梨花手。
<p>
    回文歌罢，幽恨新兼旧。帘影卷斜阳，乱红飞、风摇暮柳。独携此意，和泪上层楼，尽平芜，穷远目，认断千山首。
<p>
</ul>
<p align="center">喜迁莺</p>
<ul>
    嫩柳初摇翠。怪朝来早有，飞花零坠。洞门斜开，珠帘初卷，惊起谢娘吟缀。蕊珠宫殿晓，谁乱把、云英揉碎。气候晚，被寒风卷渡，龙沙千里。
<p>
    沈醉。深院里。粉面照人，疑是瑶池会。润拂炉烟，寒欺酒力，低压管弦声沸。艳阳过半也，应是好、郊原新霁。待更与上层楼，遍倚栏干十二。
<p>
</ul>
<p align="center">喜迁莺</p>
<ul>
    伫立蘅皋暮，冻云乍敛，霜飚微列。怅饮杯深，阳关声苦，愁见画船催发。夜来红泪烛，还解惜、王孙轻别。怅望处，乍金丝冷落，兰薰销歇。
<p>
    闻说。归兴切。华鬓未生，得意浓时节。画戟门开，斑衣追逐，晓日凤凰双阙。帝城春信早，随处有、江梅攀折。烂熳赏，也多应忘了，东堂风月。
<p>
</ul>
<p align="center">喜迁莺</p>
<ul>
    清和时序。望桂影渐生，薰风微度。挺秀金芝，传芳玉叶，天上瑞麟重睹，竞爽谢庭兰玉，信美西EF63鸳鹭。庆门里，把丹枝争折，青云平步。
<p>
    声誉。喧盛世，人咏少年，古锦囊中句。艺祖诸孙，宗王贤子，偏爱汝阳眉宇。画堂令辰称寿，愿与冈陵同固。更看取，继F公勋业，东平茅土。
<p>
</ul>
<p align="center">沁园春</p>
<ul>
    络纬催凉，断虹收雨，庭梧报秋。绕郡城、千顷烟波绿，正鱼肥酒美，名冠东州。芰荷风细，蒹葭烟淡，宛在潇湘南岸头。凝望处，似桃源洞口，初泛兰舟。
<p>
    贤侯。酝藉风流。向庭讼闲时多宴游。有信陵家世，梁园客右，才华高掩，沈谢何刘。政声朝奏，除书夕至，即看归趋丹凤楼。须眷恋，况新堂莹澈，好共迟留。
<p>
</ul>
<p align="center">水调歌头</p>
<ul>
    忆昔红颜日，金玉等泥沙。青楼紫陌，惟解惜月与贪花。谁信如今憔悴，尘暗金徽玉轸，藓污匣中蛇。一事都无就，双鬓只堪嗟。
<p>
    恨无情，乌与兔，送年华。不如归去，无限云水好生涯。未用轻蓑短棹，犹有青鞋黄帽，行处即吾家。回首人间世，幽意在青霞。
<p>
</ul>
<p align="center">金盏倒垂莲</p>
<ul>
    流水漂花，记同寻阆苑，曾宴桃源。痛饮狂歌，金盏倒垂莲。未省负、佳时良夜，烂游风月三年。别后空抱瑶琴，谁听朱弦。
<p>
    风流少年儒将，有威名震虏，谈笑安边。寄我新诗，何事赋归田。想歌酒、情怀如旧，后房应也依然。此外莫问升沈，且斗樽前。
<p>
</ul>
<p align="center">百宝装</p>
<ul>
    枫叶初丹，苹花渐老，蘅皋谁系扁舟。故人思我，征棹少淹留。一尊潋滟西风里，共醉倒、同销万古愁。况今宵自有，明月照人，逼近中秋。
<p>
    常爱短李家声，金闺彦士，才高沈谢何刘。片帆初卷，歌吹是扬州。此心自难拘形役，恨未能、相从烂漫游。酒醒时，路遥人远，为我频上高楼。
<p>
</ul>
<p align="center">玉胡蝶</p>
<ul>
    淡淡春阳天气，夜来一霎，微雨初晴。向暖犹寒，时候又是清明。乱沾衣、桃花雨闹，微弄袖、杨柳风轻。晓莺声。唤回幽梦，犹困春酲。
<p>
    牵萦。伤春怀抱，东郊烟暖，南浦波平。况有良朋，载酒同放彩舟行。劝人归、啼禽有意，催棹去、烟水无情。黯销凝。暮云回首，何处高城。
<p>
</ul>
<p align="center">木兰花</p>
<ul>
    苦春宵漏短，梦回晚、酒醒迟。正小雨初收，余寒未放，怯试单衣。娇痴。最尤处，被罗襟、印了宿妆眉。潇洒春工斗巧，算来不在花枝。
<p>
    芳菲。正好踏春，携素手、暂分飞。料恨月愁花，多应瘦损，风柳腰肢。归期。况春未老，过南园、尚及牡丹时。拚却栏边醉倒，共伊插满头归。
<p>
</ul>
<p align="center">金盏子</p>
<ul>
    断魂凝睇。望故国迢迢，倦摇征辔。恨满西风，有千里云山，万重烟水。遥夜枕冷衾寒，数更筹无寐。想伊家、应也背著孤灯，暗弹珠泪。
<p>
    屈指。重算归期，知他是何时见去里。翻思绣阁旧时，无一事，只管爱争闲气。及至恁地单栖，却千般追悔。从今后，彼此记取，厌厌况味。
<p>
</ul>
<p align="center">洞仙歌</p>
<ul>
    年时此际，向扁舟同载。风送征帆暮天外。对沙汀宿鹭，与波上轻鸥，双双处，相唤相呼自在。
<p>
    如今重整棹，烟景依然，谁念轻分绣罗带。向蓬窗独坐，不觉徊徨，鸥与鹭、想一齐惊怪。怎生得、今宵梦还家，又譬如秉烛，夜阑相对。
<p>
</ul>
<p align="center">安公子</p>
<ul>
    帝里重阳好。又对短发来吹帽。满目风光还似旧，奈樽前人老。暗忆当年，伴侣同倾倒。夸俊游、争买千金笑。到如今憔悴，恰似华胥一觉。
<p>
    此恨何时了。旧游屈指愁重到。小曲深坊闲信马，掩朱扉悄悄。怎得个多情，为我传音耗。但向伊、耳边轻轻道。道近来应是，忘了卢郎年少。
<p>
</ul>
<p align="center">庆寿光</p>
<ul>
    事在可疑，有司难之。次子论列于朝，特封寿光县太君。诰词有蕴仁积善之褒，因采纶言以名所居之堂曰“积善”，日与亲旧歌酒为寿于其间，命族孙端礼作庆寿光曲，以纪一时之美。其词曰：
<p>
    丹疏恩，庆闱受命，圣朝广孝非常。大邑高封，名兼寿考辉光。闾巷相传盛事，焕丝五色成章。崇新栋，天语荣夸，共瞻积善华堂。
<p>
    灵龟荐祉，紫鸾称寿，千钟泛酒，百和焚香。况有新教歌舞，妙选丝篁。余庆从今沓至，看儿孙、朱紫成行。闻说道，贤德阴功，姓名仍在仙乡。
<p>
</ul>
<p align="center">黄鹂绕碧树</p>
<ul>
    鸳瓦霜轻，玳帘风细，高门瑞气非烟。积厚源深，有长庚应梦，乔岳生贤。妙龄秀发，庆谢庭、兰玉争妍。名动缙绅，况文章政术，俱是家传。
<p>
    别有阴功厚德，向东州、治狱平反。玉函高篆，仙风道骨，锡与长年。最好素秋新霁，对画堂、高启宾筵。何妨纵乐笙歌，剩举觥船。
<p>
</ul>
<p align="center">永遇乐</p>
<ul>
    龙阁先芬，凤毛荣继，当世英妙。峻岳储灵，长庚应梦，还庆佳辰到。黄花怕叮碧瓦凝霜，香馥郡斋清晓。忆当年、青云平步，共喜骤跻华要。
<p>
    阴功厚德，玉符金篆，锡与世间难老。注意方浓，分符屡请，雅志人应少。棠阴无讼，乐府新教，正好醉山频倒。有谁莱衣游戏，萱堂寿考。
<p>
</ul>
<p align="center">满江红</p>
<ul>
    五两风轻，移舟向、斜阳岛外。最好是、潇湘烟景，自然心会。倒影芙蓉明镜底，更折花嗅蕊西风里。待问君、明日向何州，东南指。
<p>
    人生事，谁如意。剩拚取，尊前醉。想升沈有命，去来非己。菊老松深三径在，田园已有归来计。问甚时、重此望归舟，远相对。
<p>
</ul>
<p align="center">春晴</p>
<ul>
    燕子来时，清明过了，桃花乱飘红雨。倦客凄凉，千里云山将暮。泪眸回望，人在玉楼深处。向此多应念远，凭栏无语。
<p>
    芳菲可惜轻负。空鞭弄游丝，帽冲飞絮。恨满东风，谁识此时情绪。数声啼鸟，劝我不如归去。纵写香笺，仗谁寄与。
<p>
</ul>
<p align="center">河满子</p>
<ul>
    满浦亭前杨柳，一年三度攀条。瞬息光阴都几许，离情常是迢迢。须信沈腰易瘦，争教潘鬓相饶。
<p>
    不忍重寻香径，还来独立溪桥。唯有无情东去水，来时曾傍兰桡。今夜欲求好梦，望中莫遣魂消。
<p>
</ul>
<p align="center">醉桃源</p>
<ul>
    又是青春将暮。望极桃溪归路。洞户悄无人，空锁一庭红雨。凝伫。凝伫。人面不知何处。
<p>
</ul>
<p align="center">一丛花</p>
<ul>
    谪仙海上驾鲸鱼。谈笑下蓬壶。神寒骨重真男子，是我家、千里龙驹。经纶器业，文章光焰，流辈更谁如。
<p>
    渊明元与世情疏。松菊爱吾庐。他年定契非熊卜，也未应、鹤发樵渔。手栽露桃，亲移云杏，真是种星榆。
<p>
</ul>
<p align="center">感皇恩</p>
<ul>
    蜀锦满林花，三年重到。应被花枝笑人老。半开微谢，占得几多时好。便须拚痛饮、花前倒。
<p>
    醉中但记，红围绿绕。人面花光斗相照。缭墙重院，爱惜遮藏须早。免如梦折柳，临官道。
<p>
</ul>
<p align="center">御街行</p>
<ul>
    柳条弄色梅飘粉。还是元宵近。小楼深巷月胧明，记得恁时风景。庭花影转，珠帘人静，依旧厌厌闷。
<p>
    如今对酒翻成恨。春瘦罗衣褪。王孙何处草萋萋，辜负小欢幽兴。谁知此际，有人灯下，偷把归期问。
<p>
</ul>
<p align="center">踏莎行</p>
<ul>
    萱草栏干，榴花庭院。悄无人语重帘卷。屏山掩梦不多时，斜风雨细江南岸。
<p>
    昼漏初传，林莺百啭。日长暗记残香篆。洞房消息有谁知，几回欲问梁间燕。
<p>
</ul>
<p align="center">踏莎行</p>
<ul>
    柳暗重门，花深小院。盆池昨夜新荷卷。银床斜倚小屏风，吴波澄淡春山远。
<p>
    纨扇风轻，薰炉烟断。日高睡起眉山浅。尘侵鸾镜懒匀妆，谁人与整钗头燕。
<p>
</ul>
<p align="center">踏莎行</p>
<ul>
    衰柳残荷，长山远水。扁舟荡漾烟波里。离杯莫厌百分斟，船头转便三千里。
<p>
    红日初斜，西风渐起。琵琶休洒青衫泪。区区游宦亦何为，林泉早作归来计。
<p>
</ul>
<p align="center">蝶恋花</p>
<ul>
    潋滟长波迎o首。雨淡烟轻，过了清明候。岸草汀花浑似旧。行人只是添清瘦。
<p>
    沈水香消罗袂透。双舻声中，午梦初惊后。枕上懵腾犹病酒。卷帘数尽长堤柳。
<p>
</ul>
<p align="center">蝶恋花</p>
<ul>
    骨秀肌香冰雪莹。潇洒风标，赋得温柔性。松髻遗钿慵不整。花时长是厌厌病。
<p>
    枕上晓来残酒醒。一带屏山，千里江南景。指点烟村横小艇。何时携手重寻胜。
<p>
</ul>
<p align="center">定风波</p>
<ul>
    花倚东风柳弄春。分明浅笑与轻颦。更忆当时声细细，偎人。秦筝轻衬砑罗裙。
<p>
    别后此欢谁更共。春梦。只凭胡蝶伴飞魂。独倚高楼还日暮。情绪。浮烟漠漠雨昏昏。
<p>
</ul>
<p align="center">江城子</p>
<ul>
    幽香闲艳露华浓。晚妆慵。略匀红。春困厌厌，常爱鬓云松。早是自来莲步小，新样子，为谁弓。
<p>
    画堂西下小栏东。醉醒中。苦匆匆。卷上珠帘，依旧半床空。香侣炉人未寝，花弄月，竹摇风。
<p>
</ul>
<p align="center">江城子</p>
<ul>
    石榴双叶忆同寻。卜郎心。向谁深。长恁娇痴，尤怎生禁。内样双眉新画得，还印了，在罗襟。
<p>
    相思幽怨付鸣琴。望来音。久沈沈。若论当初，谁信有如今。瘦尽标容羞见也，明镜子，任尘侵。
<p>
</ul>
<p align="center">临江仙</p>
<ul>
    今夜征帆何处落，烟村几点人家。莫惊双泪向风斜。渔人西塞曲，商女后庭花。
<p>
    从此五湖归去好，一杯酒送生涯。多情犹解惜年华。春闺重见处，霜鬓不须嗟。
<p>
</ul>
<p align="center">西江月</p>
<ul>
    去路湘桃破萼，归时乳燕巢梁。不成一事又还乡。也是经春游荡。
<p>
    香炉重燃，罗衾再拂鸳鸯。今宵应解话愁肠。指点尘生绣帐。
<p>
</ul>
<p align="center">西江月</p>
<ul>
    洛浦神仙流品，姑山冰雪肌肤。谁家池馆雨晴初。肠断风标白鹭。
<p>
    国艳枉教无语，玉颜不待施朱。采菱人散夜蟾孤。冷落西溪风露。
<p>
</ul>
<p align="center">诉衷情</p>
<ul>
    红窗小艇雨余天。李郭未神仙。片时蓬底幽梦，即是五湖船。
<p>
    追往事，惜流年。恨风烟。向人依旧，两行垂杨，一片新蝉。
<p>
</ul>
<p align="center">诉衷情</p>
<ul>
    吴宫绝艳楚宫腰。怯挂紫檀槽。纤纤玉笋轻捻，莺语弄春娇。
<p>
    松钿带，金翘。暗香飘。红牙拍碎，绛蜡烧残，月淡天高。
<p>
</ul>
<p align="center">诉衷情</p>
<ul>
    金盆水冷又重煨。不肯傍妆台。从教髻鬟松慢，斜卷云钗。
<p>
    莲步稳，黛眉开。后园回。手盗带，鬓插梅梢，探得春来。
<p>
</ul>
<p align="center">清平乐</p>
<ul>
    朦胧月午。点滴梨花雨。青翼欺人多谩语。消息知他真否。
<p>
    兽炉鸳被重熏。故将灯火挑昏。最恨细风摇幕，误人几度迎门。
<p>
</ul>
<p align="center">清平乐</p>
<ul>
    深沈玉宇。枕簟清无暑。睡起花阴初转午。一霎飞云过雨。
<p>
    雨余隐隐残雷。夕阳却照庭槐。莫把绣帘垂下，妨它双燕归来。
<p>
</ul>
<p align="center">清平乐</p>
<ul>
    琐窗朱户。曾是娇眠处。只有余香留得住。满地花钿翠羽。
<p>
    三年宋玉东邻。断肠月夕烟春。看取画屏深处，题诗欲付何人。
<p>
</ul>
<p align="center">清平乐</p>
<ul>
    清樽泛菊。共剪西窗烛。一抹朱弦新按曲。更遣歌喉细逐。
<p>
    明朝匹马西风。黄云衰草重重。试问剑歌悲壮，何如玉指轻拢。
<p>
</ul>
<p align="center">浣溪沙</p>
<ul>
    误入仙家小洞来。碧桃花落乱浮杯。满身罗绮`香煤。
<p>
    醉倒任眠深迳里，醒时须插满头归。更收余蕊酿新醅。
<p>
</ul>
<p align="center">浣溪沙</p>
<ul>
    紫蔓凝阴绿四垂。暗香撩乱扑罗衣。醉眠惟有落花知。
<p>
    玉笋纤纤初嗅罢，乌云娜娜乱簪时。此般风韵雅相宜。
<p>
</ul>
<p align="center">浣溪沙</p>
<ul>
    阆苑瑶台指旧居。当年一念别仙都。庆门曾梦得明珠。
<p>
    赋畀已教尘累浅，修持更与俗缘疏。慧心从此悟真如。
<p>
</ul>
<p align="center">浣溪沙</p>
<ul>
    似火山榴映翠娥。依依香汗徘崧蕖Ｄ杖宋弈问呛岵ā
<p>
    金凿落倾欢事少，玉搔头袅闷时多。不留人住意如何。
<p>
</ul>
<p align="center">浣溪沙</p>
<ul>
    一见郎来双眼明。春风楼上玉箫声。谁信同心双对子、苦难成。
<p>
    瑶空传张好好，钿筝谁继薛琼琼。若是今生无此分、有来生。
<p>
</ul>
<p align="center">浣溪沙</p>
<ul>
    清润风光雨后天。蔷薇花谢绿窗前。碧琉璃瓦欲生烟。
<p>
    十里闲情凭蝶梦，一春幽怨付鲲弦。小楼今夜月重圆。
<p>
</ul>
<p align="center">浣溪沙</p>
<ul>
    昼漏迟迟出建章。惊回残梦日犹长。风微歌吹度昭阳。
<p>
    沈水烧残金鸭冷，胭脂匀罢紫绵香。一枝花影上东廊。
<p>
</ul>
<p align="center">浣溪沙</p>
<ul>
    湘簟纱厨午睡醒。起来庭院雨初晴。夕阳偏向柳梢明。
<p>
    懒炷薰炉沈水冷，罢摇纨扇晚凉生。莫将闲事恼卿卿。
<p>
</ul>
<p align="center">菩萨蛮</p>
<ul>
    薄衾小枕重门闭。孤烟照著人无寐。风雨夜来多。春寒可奈何。
<p>
    深闺香暖处。还解怜人否。只道不来归。那知心似飞。
<p>
</ul>
<p align="center">菩萨蛮</p>
<ul>
    午阴未转晴窗暖。无风著地杨花满。睡起日犹长。卷帘红杏香。
<p>
    春心无处定。又作花时病。芳草伴离愁。绵绵早晚休。
<p>
</ul>
<p align="center">菩萨蛮</p>
<ul>
    百花未报芳菲信。一枝深得春风近。只有雪争光。更无花似香。
<p>
    孤标天赋与。冷艳谁能顾。庭院好深藏。莫教开路旁。
<p>
</ul>
<p align="center">菩萨蛮（回纹）</p>
<ul>
    卷帘风入双双燕。燕双双入风帘卷。明日晓啼莺。莺啼晓月明。
<p>
    断肠空望远。远望空肠断。楼上几多愁。愁多几上楼。
<p>
</ul>
<p align="center">菩萨蛮</p>
<ul>
    远山眉映横波脸。脸波横映眉山远。云鬓插花新。新花插鬓云。
<p>
    断魂离思远。远思离魂断。门掩未黄昏。昏黄未掩门。
<p>
</ul>
<p align="center">一落索</p>
<ul>
    正向溪堂欢笑。忽惊传新诏。马蹄准拟乐郊行，又欲近、长安道。
<p>
    鹳鹊楼边初到。未花残莺老。崔徽歌舞有余风，应忘了、东平好。
<p>
</ul>
<p align="center">虞美人</p>
<ul>
    木兰舟稳桃花浪。重到清溪上。刘郎惆怅武陵迷。无限落英飞絮、水东西。
<p>
    玉觞潋滟谁相送。一觉扬州梦。不知何物最多情。惟有南山不改、旧时青。
<p>
</ul>
<p align="center">虞美人</p>
<ul>
    短亭过尽长亭到。未忍过征棹。天涯自是别离身。更折一枝杨柳、赠行人。
<p>
    淮阴堤上残阳里，暮草连空翠。一樽别酒苦匆匆。还似陇头流水、各西东。
<p>
</ul>
<p align="center">一斛珠</p>
<ul>
    伤春怀抱。清明过后莺声老。劝君莫向愁人道。又被香轮，碾破青青草。
<p>
    夜来风雨连清晓。秋千院落无人到。梦回酒醒愁多少。犹赖春寒，未放花开了。
<p>
</ul>
<p align="center">少年游</p>
<ul>
    建溪灵草已先尝。欢意尚难忘。未放笙歌，暂留簪，犹有紫芝汤。
<p>
    醉中纤手殷勤捧，欲去断人肠。绛蜡迎归，绣鞍扶下，笑语尽闻香。
<p>
</ul>
<p align="center">鹊桥仙</p>
<ul>
    多情应解，留连春意，满地萦花惹絮。王孙何在不归来。又遍满、闲门要路。
<p>
    咸阳原上，始苏台下，肠断绿波南浦。迢迢归思碧连云，解送我、春山尽处。
<p>
</ul>
<p align="center">点绛唇</p>
<ul>
    洞户深沈，起来闲绕回廊转。凤箫声远。小院杨花满。
<p>
    旧曲重寻，移遍秦筝雁。芳心乱。栏干凭暖。目向天涯断。
<p>
</ul>
<p align="center">鹧鸪天</p>
<ul>
    并蒂芙蓉本自双。晓来波上斗新妆。朱匀檀口都无语，酒入圆腮各是香。
<p>
    辞汉曲，别高唐。芳心应解妒鸳鸯。不封虢国并秦国，应嫁刘郎与阮郎。
<p>
</ul>
<p align="center">鹧鸪天</p>
<ul>
    红紫飘零绿满城。春风于此独留情。谁将十幅吴绫被，扑向熏笼一夜明。
<p>
    风不定，雨初晴。晓来苔上拾残英。连教贮向鸳鸯枕，犹有余香入梦清。
<p>
</ul>
<p align="center">武陵春</p>
<ul>
    湖上风光寒食近，准拟醉花枝。不忍东风烂熳时。红泪湿胭脂。
<p>
    情知今后游从少，鸾镜懒重窥。金凤衔花绣衣。憔悴舞腰肢。
<p>
</ul>
<p align="center">苏幕遮</p>
<ul>
    碧桃花，春婉娩。未断尘缘，暂别瑶池宴。谪限迢迢应未满。乘月骖鸾。曾有深深愿。
<p>
    帝城赊，凤楼远。长寿杯深，此际谁人劝。闷倚屏山凝泪眼。百和烟中，细想千娇面。
<p>
</ul>
<p align="center">朝中措</p>
<ul>
    短亭杨柳接长亭。攀折赠君行。莫怪尊前无语，大都分外多情。
<p>
    何须苦计，时间利禄，身后功名。且尽十分芳酒，共倾一梦浮生。
<p>
</ul>
<p align="center">丑奴儿</p>
<ul>
    小庭数朵寒梅放，雪缀霜棱。装点香英。玉软琼娇两未胜。
<p>
    佳人皓腕争攀取，插向壶冰。素色相乘。不羡高花万万层。
<p>
</ul>
<p align="center">丑奴儿</p>
<ul>
    来朝匹马萧萧去，且醉芳卮。明夜天涯。浅酌低吟欲谁。
<p>
    归来应过重阳也，菊有残枝。纤手重携。未必秋香一夜衰。
<p>
</ul>
<p align="center">惜双双</p>
<ul>
    天上星杓春又到。应律管、微阳已报。暖信惊梅早。昨夜南枝，先得芳菲耗。
<p>
    迟日瞳胧光破晓。馥绣幄、麝炉烟袅。为寿金壶倒。四坐簪缨，共比松筠老。
<p>
</ul>
<p align="center">脱银袍</p>
<ul>
    纤条绿沁。春色为伊难禁。传芳意、东君信任。燕愁莺懒，怕轻寒犹噤。护占得、幽香转甚。
<p>
    粉面初匀，冰肌未饮。何须爱、妖桃胜锦。夜阑人静，任月华来浸。待抱著、花枝醉寐。
<p>
</ul>
<p align="center">行香子</p>
<ul>
    别恨绵绵。屈指三年。再相逢、情分依然。君初霜鬓，我已华颠。况其间有，多少恨，不堪言。
<p>
    小庭幽槛，菊蕊阑斑。近清宵、月已婵娟。莫思身外，且斗樽前。愿花长好，人长健，月长圆。
<p>
</ul>
<p align="center">小重山</p>
<ul>
    朱户深深小洞房。曲屏龟甲样，画潇湘。纱轻蓝嫩镂牙床。人如玉，一见已心凉。
<p>
    午枕梦悠扬。流莺声唤觉，日犹长。几回烟断玉炉香。庭花影，不肯上东廊。
<p>
</ul>
<p align="center">雨霖铃</p>
<ul>
    槐阴添绿。雨余花落，酒病相续。闲寻双杏凝伫，池塘暖、鸳鸯浴。却向窗昼卧，正春睡难足。叹好梦、一一无凭，帐掩金花坐凝目。
<p>
    当时共赏移红烛。向花间、小饮杯盘促。蔷薇花下曾记，双凤带、索题诗曲。别后厌厌，应是香肌，瘦减罗幅。问燕子、不肯传情，甚入华堂宿。
<p>
</ul>
<p align="center">玉叶重黄</p>
<ul>
    玉纤初捻梅花蕊。早忆著、上元天气。重寻旧曲声韵，收拾放灯欢计。
<p>
    况人生、百岁能几。任东风、笑我双鬓里。重来花下醉也，不减旧时风味。
<p>
</ul>
<p align="center">金蕉叶</p>
<ul>
    楼头已报冬冬鼓。华堂渐、停杯投箸。更闻急管频催，凤口香销炷。花映玉山倾处。
<p>
    主人无计留宾住。溪泉泛、越瓯春乳。醉魂一啜都醒，绛蜡迎归去。更看后房歌舞。
<p>
</ul>
<p align="center">南歌子</p>
<ul>
    月到中秋夜，还胜别夜圆。高河瑟瑟转金盘。三十六宫深处、卷帘看。
<p>
    香雾云鬟湿，清辉玉臂寒。寻常岂是不婵娟。吟赏莫辞终夕、动经年。
<p>
</ul>
<p align="center">鹧鸪天</p>
<ul>
    不得目睹盛事，姑咏所闻万一而已
<p>
    霜压天街不动尘。千官环贺成。三竿阊阖楼边日，五色蓬莱顶上云。
<p>
    随步辇，卷香P。六宫红粉倍添春。乐章近与中声合，一片仙韶特地新。
<p>
</ul>
<p align="center">鹧鸪天</p>
<ul>
    数骑飞尘入凤城。朔方诸部奏河清。圜扉木索频年静，大晟箫韶九奏成。
<p>
    流协气，溢欢声。更将何事卜升平。天颜不禁都人看，许近黄金辇路行。
<p>
</ul>
<p align="center">鹧鸪天</p>
<ul>
    阆苑瑶台路暗通。皇州佳气正葱葱。半天楼展朦胧月，午夜笙歌淡荡风。
<p>
    车流水，马游龙。万家行乐醉醒中，何须更待元宵到，夜夜莲灯十里红。
<p>
</ul>
<p align="center">鹧鸪天</p>
<ul>
    洛水西来泛绿波。北瞻丹阙正嵯峨。先皇秘聿无人解，圣子神孙果众多。
<p>
    民物阜，岁时和。帝居不用壮山河。卜年卜世过周室，亿万斯年入咏歌。
<p>
</ul>
<p align="center">鹧鸪天</p>
<ul>
    壁水溶溶漾碧漪。桥门清晓驻鸾旗。三千儒服鸳兼鹭，十万犀兵虎与貔。
<p>
    春服就，舞雩归。四方争颂育莪诗。熙丰教养今成效，已见夔龙集凤池。
<p>
</ul>
<p align="center">鹧鸪天</p>
<ul>
    八彩眉开喜色新。边陲来奏捷书频。百蛮洞穴皆王土，万里戎羌尽汉臣。
<p>
    丹转毂，锦拖绅。充庭列贡集珠珍。宫花御柳年年好，万岁声中过一春。
<p>
</ul>
<p align="center">鹧鸪天</p>
<ul>
    圣泽昭天下漏泉。君王慈孝自天然。四民有养跻仁寿，九族咸亲迈古先。
<p>
    歌舜日，咏尧年。竞翻玉管播朱弦。须知大观崇宁事，不愧生民下武篇。
<p>
</ul>
<p align="center">鹧鸪天</p>
<ul>
    日日仙韶度曲新。万机多暇宴游频。歌余兰麝生纨扇，舞罢珠玑落绣P。
<p>
    金屋暖，璧台春。意中情态掌中身。近来谁解辞同辇，似说昭阳第一人。
<p>
</ul>
<p align="center">鹧鸪天</p>
<ul>
    万国梯航贺太平。天人协赞甚分明。两阶羽舞三苗格，九鼎神金一铸成。
<p>
    仙鹤唳，玉芝生。包茅三脊已充庭。翠华脉脉东封事，日观云深万仞青。
<p>
</ul>
<p align="center">鹧鸪天</p>
<ul>
    金碧觚棱斗极边。集英深殿听胪传。齐开雉扇双分影，不动金炉一喷烟。
<p>
    红锦地，碧罗天。升平楼上语喧喧。依稀曾听钧天奏，耳冷人间四十年。
<p>
</ul>
<p align="center">并蒂芙蓉</p>
<ul>
    太液波澄，向鉴中照影，芙蓉同蒂。千柄绿荷深，并丹脸争媚。天心眷临圣日，殿宇分明敞嘉瑞。弄香嗅蕊。愿君王，寿与南山齐比。
<p>
    池边屡回翠替，拥群仙醉赏，凭栏凝思。萼绿揽飞琼，共波上游戏。西风又看露下，更结双双新莲子。斗妆竞美。问鸳鸯、向谁留意。
<p>
</ul>
<p align="center">寿星明</p>
<ul>
    露湿晴花，散红香清影，建章宫殿。玉宇风来，银河云敛，天外老人星现。向晓千官入，称庆山呼鳌\。凤髓香飘，龙墀翡翠，帘栊高卷。
<p>
    朝罢仗卫再整，肃鸣鞘，又向瑶池高宴。海寓承平，君臣相悦，乐奏徵招初遍。治极将何报，检玉泥金封禅。见说山中居民，待看雕辇。
<p>
</ul>
<p align="center">黄河清</p>
<ul>
    晴景初升风细细。云收天淡如洗。望外凤凰双阙，葱葱佳气。朝罢香烟满袖，近臣报、天颜有喜。夜来连得封章，奏大河、彻底清。
<p>
    君王寿与天齐，馨香动上穹，频降嘉瑞。大晟奏功，六乐初调清徵。合殿春风乍转，万花覆、千官尽醉。内家传敕，重开宴、未央宫里。
<p>
</ul>
<p align="center">舜韶新</p>
<ul>
    晨光射牖，新燕子、一一穿帘飞去。露鸳瓦，萧瑟风生琼宇。香篆烟消昼永，锁深院、留花半吐。映绛绡、冰雪肌肤，自是清凉无暑。
<p>
    浮荣河用萦怀，冷笑看、车马喧喧尘土。地偏心远，终日何妨扃户。一枕江南好梦，泛孤棹、轻烟细雨。被数声、幽鸟惊回，砌下槐阴亭午。
<p>
</ul>
<p align="center">上林春</p>
<ul>
    相识来来，真个为伊，尽把精神役破。谛性□，娇痴做处，双眉镇长愁销。为伊恁地、便诸事、自来饶过。暂时间未觑得，又早孜煎无那。
<p>
    想从来、性气恁麽。那堪更等闲，经时抛。料得那里、千]万u，嗔我也思量我。再归见了，算应是、絮得些个。但初心、尚未改，任从摧挫。
<p>
</ul>
<p align="center">雨中花</p>
<ul>
    小小中庭，深深洞户，谁人笑里相迎。有三年窥宋，一顾倾城。舞态方浓，箫声未阕，又黯离情。怎奈向，赢得多情怀抱，薄幸声名。
<p>
    良宵记得，醉中携手，画楼月皎风清。难忘处、凭肩私语，和泪深盟。假使钗分金股，休论井引银瓶。但知记取，此心常在，好事须成。
<p>
</ul>
<p align="center">醉蓬莱</p>
<ul>
    向重门深闭，永夜孤眠，梦魂飞过。梦里分明，共玉人双卧。粉淡香浓，翠深红浅，是那回梳裹。楚雨难成，巫云易散，依前惊破。
<p>
    无绪无聊，向谁分诉，独语独言，自家摧挫。梦也多磨，更那堪真个。暗数残更，半欹孤枕，对夜深灯火。怨泪频弹，愁肠屡断，伊还知麽。
<p>
</ul>
<p align="center">吴音子</p>
<ul>
    细想当初事，又非是、取次相知。一年来、觑著尚迟。疑□时、敢共些儿。似恁秤停期克了，便一成望不相离。却何期、恩情陡变，中路分飞。
<p>
    都缘我自心肠软，润就得、转转娇痴。如今未中再偎随。选不甚，且从待他疏狂心性，足变堆垛，更吃禁持。管取你回心，却有投奔人时。
<p>
</ul>
<p align="center">洞仙歌</p>
<ul>
    眼来眼去，未肯分明道。有意于人甚不早。谩教我、心下终日悬悬，星□事，知他何时是了。
<p>
    几回猜伊意，也是难为，拟待偷怜又胆小。奈何我已狂迷，怎肯干休，情深后、不免求告。但只教、时时得些儿，便拚了一生，为伊烦恼。
<p>
</ul>
<p align="center">安公子</p>
<ul>
    渐渐东风暖。杏梢梅萼红深浅。正好花前携素手，却云飞雨散。是即是、从来好事多磨难。就中我与你才相见。便世间烦恼，受了千千万万。
<p>
    回首空肠断。甚时与你同欢宴。但得人心长在了，管天须开眼。又只恐、日疏日远衷肠变。便忘了、当本深深愿。待寄封书去，更与丁宁一遍。
<p>
</ul>
<p align="center">河满子</p>
<ul>
    草草时间欢笑，厌厌别后情怀。留下一场烦恼去，今回不比前回。幸自一成休也，阿谁教你重来。
<p>
    眠梦何曾安稳，身心没处安排。今世因缘如未断，终期他日重谐。但愿人心长在，到头天眼须开。
<p>
</ul>
<p align="center">踏莎行</p>
<ul>
    骂女嗔男，呼奴喝爪。新来司户多心躁。家中幸自好熙熙，眉儿皱著干烦恼。
<p>
    饱喜饥嗔，多愁早老。古人言语分明道。剩须将息少孜煎，人生万事何时了。
<p>
</ul>
<p align="center">临江仙</p>
<ul>
    火冷灯□山驿静，无人与暖香衾。阿谁教你惜人深。一成迷后，不望有如今。
<p>
    枕畔耳边都悄悄，忆伊模样声音。些儿年纪正难禁。盟言虽在，只恐我痴心。
<p>
</ul>
<p align="center">清平乐</p>
<ul>
    娇羞未惯。长是低花面。笑里爱将红袖掩。遮却双双笑靥。
<p>
    早来帘下逢伊。怪生频整衫儿。元是那回欢会，齿痕犹在凝脂。
<p>
</ul>
<p align="center">一落索</p>
<ul>
    道著明朝分袂。早眉头攒翠。不言不语只偎人，满眼里、汪汪地。
<p>
    向道不须如此。转吞声饮气。一团儿肌骨不禁春，甚有得、许多泪。
<p>
</ul>
<p align="center">一斛珠</p>
<ul>
    相思最苦。别来有甚好情绪。夜间无限凄惶处。睡不著时，没个人言语。
<p>
    所恨不能飞上路。书书只怪迟归去。外边闲事无心觑。直自我咱，怕你恶肠肚。
<p>
</ul>
<p align="center">少年游</p>
<ul>
    眼来眼去又无言。教我怎生团。又不分明，许人一句，纵未也心安。
<p>
    是即自古常言道，色须是艰难。愿早得来，虽然容易，管不等闲看。
<p>
</ul>
<p align="center">鹊桥仙</p>
<ul>
    从来因被，薄情相误，误得人来已怕。那回时、有愿不昏沈，甚近日，依前又也。
<p>
    你莫删停偎随人便，却骑墙两下。自家懑、都望有前程，背地里、莫教人咒骂。
<p>
</ul>
<p align="center">点绛唇</p>
<ul>
    我也从来，唤做真个收拾定。据伊情性。怎到如今恁。
<p>
    删桶侔悖终是心肠狠。应难更。是我薄命。不怨奴薄幸。
<p>
</ul>
<p align="center">卜算子</p>
<ul>
    恩义重如山，情意深如海。假使黄金北斗高，这一分、何由买。
<p>
    领家看取彩。莫要胡厮赖。堂印傍边更碧油，但管取、无人赛。
<p>
</ul>
<p align="center">柳初新</p>
<ul>
    些儿柄靶天来大。闷损也、还知麽。共伊合下、深盟厚约，比望收因结果。这好事、难成易破。到如今，彼此无那。
<p>
    终日行行坐坐。未曾识、展眉则个。若还不是、前生注定，甚得许多摧挫。去你行、有甚罪过。送一场、烦恼与我。
<p>
</ul>
<p align="center">步蟾宫</p>
<ul>
    昨宵争个甚闲事。又不道、被谁调戏。任孜孜、求告不回头、诮满眼、汪汪地泪。
<p>
    奴歌一向不赌是。算谁敢、共他争气。且偎随、须有喜欢时，待款款、说些道理。
<p>
</ul>
<p align="center">千秋岁</p>
<ul>
    飞云骤雨。草草成睽阻。寸肠结尽千千缕。别离谁是没，惟我于中苦。最苦是，看奴未足抛奴去。
<p>
    一句临岐语。忍泪奴听取。身可舍，情难负。纵非瓶断绠，也是钗分股。再见了，知他似得如今否。
<p>
</ul>
<p align="center">人娇</p>
<ul>
    旋剔银灯，高褰斗帐。孜孜地、看伊模样。端相一饷，揉搓一饷。不会得、知他甚家娘养。
<p>
    不见些儿，行思坐想。分飞后、怎生□向。天天若许，长长偎傍。顶戴著、一生也即不枉。
<p>
</ul>
<p align="center">遍地花</p>
<ul>
    密约幽欢试思忖。教人又、怎生安隐。算都来、些子精神，诮烦恼、看看瘦损。
<p>
    也拟待、罗织伊家，图开解、较些可闷。把从前、已往寻思，又无可、教人得恨。
<p>
</ul>
<p align="center">梁州令</p>
<ul>
    各自寻思取。更莫冤他人做。如今i地怕相逢，愁多正在相逢处。
<p>
    人前不敢分明语。暗里频回顾。罗襟滴泪无数。匆匆又是空归去。
<p>
</ul>
<p align="center">滴滴金</p>
<ul>
    庞儿周正心儿得。眼儿单、鼻儿直。口儿香、发儿黑。脚儿一折。
<p>
    从来薄命多阻隔。未曾有恁相识。除非烧香做功德。且图消得。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
