<html>
<head>
<title>古诗库：全宋词：陈景沂</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">陈景沂<p align="center">壶中天</p>
<ul>
    江邮湘驿。问暮年何事，暮冬行役。马首摇摇经历处，多少山南溪北。冷著烟扉，孤芳云掩，瞥见如相识。相逢相劳，如痴如诉如忆。
<p>
    最是近晓霜浓，初弦月挂，传粉金鸾侧。冷淡生涯优乐忘，不管冰檐雪壁。魁榜虚夸，调羹浪语，那里求真的。暗香来历，自家还要知得。
<p>
</ul>
<p align="center">点绛唇</p>
<ul>
    今古凡花，词人尚作词称庆。紫薇名盛。似得花之圣。
<p>
    为底时人，一曲稀流咏。花端正。花无郎病，病亦归之命。
<p>
</ul>
<p align="center">水友吟</p>
<ul>
    阶前砌下新凉，嫩姿弱质婆娑小。仙家甚处，凤雏飞下化成窈窕。尖叶参差，柔枝袅娜，体将玉造。自川葵放后，堂萱谢了，是园苑、无花草。
<p>
    自恨西风太早。逞芳容、紫围绯绕。管里低昂，篦头约略，空成懊恼。圆胎结就，小铃垂下，直开临□□凡间谪堕，不如西帝，曾关宸抱。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
