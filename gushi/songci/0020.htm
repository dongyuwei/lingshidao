<html>
<head>
<title>古诗库：全宋词：李元膺</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">李元膺<p align="center">洞仙歌</p>
<ul>
    廉纤细雨，东风如困。萦断千丝为谁恨。向楚宫一梦，千古悲凉，无处问。愁到而今未尽。
<p>
    分明都是泪，泣柳沾花，常与骚人伴孤闷。记当年、得意处，酒力方融，怯轻寒、玉炉香润。又岂识、情怀苦难禁，对点滴檐声，夜寒灯晕。
<p>
</ul>
<p align="center">洞仙歌</p>
<ul>
    无复新意。予作洞仙歌，使探春者歌之，无后时之悔。
<p>
    雪云散尽，放晓晴池院。杨柳于人便青眼。更风流多处，一点梅心，相映远。约略颦轻笑浅。
<p>
    一年春好处，不在浓芳，小艳疏香最娇软。到清明时候，百紫千红花正乱。已失春风一半。蚤占取韶光、共追游，但莫管春寒，醉红自暖。
<p>
</ul>
<p align="center">蓦山溪（送蔡元长）</p>
<ul>
    溪堂欢燕。惯捧玻璃盏。今日祖西城，更忍把、一杯重劝。别离情味，自古不堪秋。催泪雨，湿西风，肠共危弦断。
<p>
    夕阳去路，五马旌旗乱。便是古都春，应醉恋、曲江池馆。须知别后，叠翠汶上楼阁倚阑情，青嶂晚，碧云深，日近长安远。
<p>
</ul>
<p align="center">鹧鸪天</p>
<ul>
    寂寞秋千两绣旗。日长花影转阶迟。燕惊午梦周遮语，蝶困春游落拓飞。
<p>
    思往事，入颦眉。柳梢阴重又当时。薄情风絮难拘束，飞过东墙不肯归。
<p>
</ul>
<p align="center">菩萨蛮</p>
<ul>
    彩旗画柱清明后。花前姊妹争携手。先紧绣罗裙。轻衫束领巾。
<p>
    琐绳金钏响。渐出花梢上。笑里问高低。盘云玉螭。
<p>
</ul>
<p align="center">一落索</p>
<ul>
    天上粉云如扫。放小楼清晓。古今何处想风流，最潇洒、龙山帽。
<p>
    人似年华易老。且芳樽频倒。西风于我更多情，露金靥、篱边笑。
<p>
</ul>
<p align="center">浣溪沙（咏掠发）</p>
<ul>
    乞与安仁凉鬓霜。不须红线小机窗。剪刀疏下蜀罗长。
<p>
    纤手捻残针缕细，金钗翻过齿痕香。同心小绾寄思量。
<p>
</ul>
<p align="center">浣溪沙</p>
<ul>
    饮散兰堂月未中。骅骝娇簇绛纱笼。玳簪促坐客从容。
<p>
    已醉人间千日酒，赐来天上密云龙。蓬仙清兴欲乘风。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
