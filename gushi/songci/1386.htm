<html>
<head>
<title>古诗库：全宋词：曾允元</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">曾允元<p align="center">水龙吟（春梦）</p>
<ul>
    日高深院无人，杨花扑帐春云暖。回文未就，停针不语，绣床倚遍。翠被笼香，绿鬟坠腻，伤春成怨。尽云山烟水，柔情一缕，又暗逐、金鞍远。鸾佩相逢甚处，似当年、刘郎仙苑。凭肩后约，画眉新巧，从来未惯。枕落钗声，帘开燕语，风流云散。甚依稀难记，人间天上，有缘重见。
<p>
</ul>
<p align="center">月下笛（次韵）</p>
<ul>
    又老杨花，浮萍点点，一溪春色。闲寻旧迹。认溪头、浣纱碛。柔条折尽成轻别，向空外、瑶簪一掷。算无情更苦，莺巢暗叶，啼破幽寂。
<p>
    凝立。阑干侧。记露饮东园，联镳西陌。容锁鬓减，相逢应自难识。东风吹得愁似海，谩点染，空阶自碧。独归晚，解说心中事，月下短笛。
<p>
</ul>
<p align="center">齐天乐（次韵赵芳谷曲，有香玉之怨）</p>
<ul>
    碧梧枝上占秋信，微闻雨声还惬。虹影分晴，云光透晚，残日依依团。阑干一霎。又长笛归舟，乱鸦荒堞。两鬓西风，有人心事到红叶。
<p>
    娇莲相对欲语，奈莲茎有刺，愁不成折。天上欢期，人间巧意，今夜明河如雪。新宽带结。想宝篆频温，翠奁低揭。雾湿云鬟，浅妆深拜月。
<p>
</ul>
<p align="center">点绛唇</p>
<ul>
    一夜东风，枕边吹散愁多少。数声啼鸟。梦转纱窗晓。
<p>
    来是春初，去是春将老。长亭道。一般芳草。只有归时好。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
