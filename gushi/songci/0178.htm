<html>
<head>
<title>古诗库：全宋词：柴望</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">柴望<p align="center">摸鱼儿（丙午归田，严滩褚孺奇席上赋）</p>
<ul>
    问长江、几分秋色，三分浑在烟雨。何人折尽丝丝柳，此日送君南浦。帆且驻。试说著、羊裘钓雪今何许。鱼虾自舞。但一舸芦花，数声霜笛，鸥鹭自来去。
<p>
    年年事，流水朝朝暮暮。天涯长叹飘聚。衾寒不转钧天梦，楼外谁歌白。君莫诉。君试按、秦筝未必如钟吕。乡心最苦。算只有娟娟，马头皓月，今夜照归路。
<p>
</ul>
<p align="center">齐天乐（戊申百五王野处酌别）</p>
<ul>
    青青杨柳丝丝雨，他乡又逢寒食。几度刘郎，当年曼倩，迢递水村烟驿。寻踪访迹。正马上相逢，杏花狼藉。惟有沙边，旧时鸥鹭似相识。
<p>
    天涯流浪最久，十年何所事，幽愫历历。换字鹅归，看梅鹤去，回首征衫泪渍。新欢旧忆。笑客处如归，归处如客。独倚危阑，乱山无数碧。
<p>
</ul>
<p align="center">祝英台（丁巳晚春访杨西村，湖上怀旧）</p>
<ul>
    小船儿，双去橹。红湿海棠雨。燕子归时，芳草暗南浦。自从翠袖香消，明}声断，怕回首、旧寻芳处。
<p>
    向谁语。可怜金屋无人，冷落凤箫谱。翠入菱花，蛾眉为谁妩。断肠明月天涯，春风海角，恨不做、杨花飞去。
<p>
</ul>
<p align="center">阳关三叠（庚戌送何师可之维扬）</p>
<ul>
    西风吹鬓，残发早星星。叹故国斜阳，断桥流水，荣悴本无凭。但朝朝、才雨又晴。人生飘聚等浮萍。谁知桃叶，千古是离情。
<p>
    正无奈、黯黯离情。渡头烟暝，愁杀渡江人。伤情处，送君且待江头月，人共月、千里难并。笳鼓发，戍云平。
<p>
    此夜思君，肠断不禁。仅思君送君。立尽江头月，奈此去、君出阳关，纵有明月，无酒酌故人。奈此去、君出阳关，明朝无故人。
<p>
</ul>
<p align="center">摸鱼儿（宝v甲寅春赋）</p>
<ul>
    这情怀、怎生消遣。思量只是凄怨。一春长为花和柳，风雨又还零乱。君试看。便杜牧风流，也则肠先断。更深漏短。更听得杜宇，一声声切，流水画桥畔。
<p>
    人间世，本只阴晴易换。斜阳衰草何限。悲欢毕竟年年事，千古漫嗟修短。无处问。是闲倚帘栊，尽日厌厌闷。浮名尽懒。但笑拍阑干，连呼大白，心事付归燕。
<p>
</ul>
<p align="center">念奴娇（丙辰寄钱若洲）</p>
<ul>
    匆匆别去，算别来、又是几番春暮。酒债不偿还似可，负了若干吟句。渭北春天，江南夜雨，总是伤情处。黯然消歇，绿杨一阵莺语。
<p>
    空记十载嬉游，如今蓦地，两处成离阻。从是相逢天涯路，难觅年时欢侣。寄语东君，岁华不驻，谁为留春住。小楼昨夜，东风依旧飞絮。
<p>
</ul>
<p align="center">摸鱼儿（景定庚申会使君陈碧栖）</p>
<ul>
    便无他、杜鹃催去，匆匆春事能几。看来不见春归路，飞絮又随流水。留也是。怎禁得、东风红紫还飘坠。天涯万里。怅燕子人家，沈沈夜雨，添得断肠泪。
<p>
    嬉游事。早觉相如倦矣。谢娘庭院犹记。闲情已付孤鸿去，依旧被莺呼起。谁料理。正乍暖还寒，未是晴天气。无言自倚。想旧日桃花，而今人面，都是梦儿里。
<p>
</ul>
<p align="center">满江红（别沧洲赵茂仲）</p>
<ul>
    载酒何人，登临处、沧洲空阔。凭阑外、晴杨两岸，晚烟泼□。水鸟不知梁燕去，溪山半属冬青阁。有小舟、隐约载歌姝，调新曲。
<p>
    留与去，如何得。风又雨，催行色。共白苹红蓼，好生飘泊。别后三年重会面，人生几度三年别。正乡心、客梦两绸缪，城头角。
<p>
</ul>
<p align="center">贺新郎</p>
<ul>
    满酌西湖酒。觉湖山、依然未老，游人如旧。数过清明才六日，欲暖未晴时候。正画舫、春明波透。记得名园曾驻马，锦鞍鞯、浅映堤桥柳。寻胜赏，重回首。
<p>
    不妨旋摘枝头有。喜青青、垂丸带子，脆圆如豆。想是和羹消息近，报与醉翁太守。道玉铉、有人启奏。红药当阶明似锦，觉娇莺、无燕皆称寿。唱此曲，付红袖。
<p>
</ul>
<p align="center">念奴娇（山河）</p>
<ul>
    登高回首，叹山河国破，于今何有。台上金仙空已去，零落逋梅苏柳。双塔飞云，六桥流水，风景还依旧。凤笙龙管，何人肠断重奏。
<p>
    闻道凝碧池边，宫槐叶落，舞马衔杯酒。旧恨春风吹不断，新恨重重还又。燕子楼高，乐昌镜远，人比花枝瘦。伤情万感。暗沾啼血襟袖。
<p>
</ul>
<p align="center">念奴娇</p>
<ul>
    春来多困，正日移帘影，银屏深闭。唤梦幽禽烟柳外，惊断巫山十二。宿酒初醒，新愁半解，恼得成憔悴。逢松云鬓，不堪鸾镜梳洗。
<p>
    门外满地香风，残梅零乱，玉糁苍苔碎。乍暖乍寒浑莫拟，欲试罗衣犹未。斗草雕阑，买花深院，做踏青天气。晴鸠鸣处，一池昨夜春水。
<p>
</ul>
<p align="center">桂枝香</p>
<ul>
    今宵月色。叹暗水流花，年事非昨。潇洒江南似画，舞枫飘柞。谁家又唱江南曲，一番听、一番离索。孤鸿飞去，残霞落尽，怨深难托。
<p>
    又肠断、丁香画雀。记牡丹时候，归燕帘幕。梦里襄王，想念王孙飘泊。如今雪上萧萧鬓，更相思、连夜花发。柘枝犹在，春风那似，旧时宋玉。
<p>
</ul>
<p align="center">齐天乐</p>
<ul>
    凄凄杨柳潇潇雨，悄窗怎禁滴沥。思里传，愁边落雁，多少东吴山色。知他恨极。料为我窗前，强鸣刀尺。竟日西风，那堪无寐更邻笛。
<p>
    黄花开遍未也，花开应笑我，年少难觅。灞上长安，河边渭水，都把韶华暗掷。何人碎璧。尚衰草连天，暮烟凝碧。怕说相思，撼枫喧夜寂。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
