<html>
<head>
<title>古诗库：全宋词：魏夫人</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">魏夫人<p align="center">临江仙</p>
<ul>
    庭院深深深几许，云窗雾阁春迟。为谁憔悴损芳姿。夜来清梦好，应是发南枝。
<p>
    玉瘦檀轻无限恨，南楼羌管休吹。浓香吹尽有谁知。暖风迟日也，别到杏花肥。
<p>
</ul>
<p align="center">好事近</p>
<ul>
    雨后晓寒轻，花外早莺啼歇。愁听隔溪残漏，正一声凄咽。不堪西望去程赊，离肠万回结。不似海棠阴下，按凉州时节。
<p>
</ul>
<p align="center">阮郎归</p>
<ul>
    夕阳楼外落花飞。晴空碧四垂。去帆回首已天涯。孤烟卷翠微。楼上客，鬓成丝。归来未有期。断魂不忍下危梯。桐阴月影移。
<p>
</ul>
<p align="center">减字木兰花</p>
<ul>
    西楼明月。掩映梨花千树雪。楼上人归。愁听孤城一雁飞。
<p>
    玉人何处。又见江南春色暮。芳信难寻。去后桃花流水深。
<p>
</ul>
<p align="center">减字木兰花</p>
<ul>
    落花飞絮。杳杳天涯人甚处。欲寄相思。春尽衡阳雁渐稀。
<p>
    离肠泪眼。肠断泪痕流不断。明月西楼。一曲阑干一倍愁。
<p>
</ul>
<p align="center">菩萨蛮</p>
<ul>
    溪山掩映斜阳里。楼台影动鸳鸯起。隔岸两三家。出墙红杏花。
<p>
    绿杨堤下路。早晚溪边去。三见柳绵飞。离人犹未归。
<p>
</ul>
<p align="center">菩萨蛮</p>
<ul>
    东风已绿瀛洲草。画楼帘卷清霜晓。清绝比湖梅。花开未满枝。
<p>
    长天音信断。又见南归雁。何处是离愁。长安明月楼。
<p>
</ul>
<p align="center">菩萨蛮</p>
<ul>
    红楼斜倚连溪曲。楼前溪水凝寒玉。荡漾木兰船。船中人少年。
<p>
    荷花娇欲语。笑入鸳鸯浦。波上暝烟低。菱歌月下归。
<p>
</ul>
<p align="center">定风波</p>
<ul>
    不是无心惜落花。落花无意恋春华。昨日盈盈枝上笑。谁道。今朝吹去落谁家。
<p>
    把酒临风千种恨。难问。梦回云散见无涯。妙舞清歌谁是主。回顾。高城不见夕阳斜。
<p>
</ul>
<p align="center">点绛唇</p>
<ul>
    波上清风，画船明月人归后，渐消残酒。独自凭阑久。聚散匆匆，此恨年年有，重回首。淡烟疏柳。隐隐芜城漏。
<p>
</ul>
<p align="center">武陵春</p>
<ul>
    小院无人帘半卷，独自倚阑时。宽尽春来金缕衣。憔悴有谁知。
<p>
    玉人近日书来少，应是怨来迟。梦里长安早晚归。和泪立斜晖。
<p>
</ul>
<p align="center">江城子（春恨）</p>
<ul>
    别郎容易见郎难。几何般。懒临鸾。憔悴容仪，陡觉缕衣宽。门外红梅将谢也，谁信道、不曾看。晓妆楼上望长安。怯轻寒。莫凭阑。嫌怕东风，吹恨上眉端。为报归期须及早，休误妾、一春闲。
<p>
</ul>
<p align="center">卷珠帘</p>
<ul>
    记得来时春未暮。执手攀花，袖染花梢露。暗卜春心共花语。争寻双朵争先去。
<p>
    多情因甚相辜负。轻拆轻离，欲向谁分诉。泪湿海棠花枝处。东君空把奴分付。
<p>
</ul>
<p align="center">系裙腰</p>
<ul>
    灯花耿耿漏迟迟。人别后、夜凉时。西风潇洒梦初回。谁念我，就单枕，皱双眉。
<p>
    锦屏绣幌与秋期。肠欲断、泪偷垂。月明还到小窗西。我恨你，我忆你，你争知。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
