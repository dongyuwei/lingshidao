<html>
<head>
<title>古诗库：全宋词：汪元量</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">汪元量<p align="center">满江红（吴江秋夜）</p>
<ul>
    一个兰舟，双桂桨、顺流东去。但满目、银光万顷，凄其风露。渔火已归鸿雁汊，棹歌更在鸳鸯浦。渐夜深、芦叶冷飕飕，临平路。
<p>
    吹铁笛，鸣金鼓。丝玉脍，倾香醑。且浩歌痛饮，藕花深处。秋水长天迷远望，晓风残月空凝伫。问人间、今夕是何年，清如许。
<p>
</ul>
<p align="center">金人捧露盘（越州越王台）</p>
<ul>
    越山云，越江水，越王台。个中景、尽可徘徊。凌高放目，使人胸次共崔嵬。黄鹂紫燕报春晚，劝我衔杯。
<p>
    古时事，今时泪，前人喜，后人哀。正醉里、歌管成灰。新愁旧恨，一时分付与潮回。鹧鸪啼歇夕阳去，满地风埃。
<p>
</ul>
<p align="center">琴调相思引（越上赏花）</p>
<ul>
    晓拂菱花巧画眉。猩罗新翦作春衣。恐春归去，无处看花枝。
<p>
    已恨东风成去客，更教飞燕舞些时。惜花人醉，头上插花归。
<p>
</ul>
<p align="center">长相思（越上寄雪江）</p>
<ul>
    吴山深。越山深。空谷佳人金玉音。有谁知此心。
<p>
    夜沈沈。漏沈沈。闲却梅花一曲琴。月高松竹林。
<p>
</ul>
<p align="center">传言玉女（钱塘元夕）</p>
<ul>
    一片风流，今夕与谁同乐。月台花馆，慨尘埃漠漠。豪华荡尽，只有青山如洛。钱塘依旧，潮生潮落。
<p>
    万点灯光，羞照舞钿歌箔。玉梅消瘦，恨东皇命薄。昭君泪流，手捻琵琶弦索。离愁聊寄，画楼哀角。
<p>
</ul>
<p align="center">好事近（浙江楼闻笛）</p>
<ul>
    独倚浙江楼，满耳怨笳哀笛。犹有梨园声在，念那人天北。
<p>
    海棠憔悴怯春寒，风雨怎禁得。回首华清池畔，渺露芜烟荻。
<p>
</ul>
<p align="center">洞仙歌（BC2E・陵赵府兵后僧多占作佛屋）</p>
<ul>
    西园春暮。乱草迷行路。风卷残花堕红雨。念旧巢燕子，飞傍谁家，斜阳外、长笛一声今古。
<p>
    繁华流水去。舞歇歌沈，忍见遗钿种香土。渐橘树方生，桑枝才长，都付与、沙门为主。便关防、不放贵游来，又突兀梯空，楚王宫宇。
<p>
</ul>
<p align="center">莺啼序（重过金陵）</p>
<ul>
    金陵故都最好，有朱楼迢递。嗟倦客、又此凭高，槛外已少佳致。更落尽梨花，飞尽杨花，春也成憔悴。问青山、三国英雄，六朝奇伟。
<p>
    麦甸葵丘，荒台败垒。鹿豕衔枯荠。正朝打孤城，寂寞斜阳影里。听楼头、哀笳怨角，未把酒、愁心先醉。渐夜深，月满秦淮，烟笼寒水。
<p>
    凄凄惨惨，冷冷清清，灯火渡头市。慨商女不知兴废。隔江犹唱庭花，余音。伤心千古，泪痕如洗。乌衣巷口青芜路，认依稀、王谢旧邻里。临春结绮。可怜红粉成灰，萧索白杨风起。
<p>
    因思畴昔，铁索千寻，谩沈江底。挥羽扇、障西尘，便好角巾私第。清谈到底成何事。回首新亭，风景今如此。楚囚对泣何时已。叹人间、今古真儿戏。东风岁岁还来，吹入钟山，几重苍翠。
<p>
</ul>
<p align="center">六州歌头（江都）</p>
<ul>
    绿芜城上，怀古恨依依。淮山碎。江波逝。昔人非。今人悲。惆怅隋天子。锦帆里。环朱履。丛香绮。展旌旗。荡涟漪。击鼓挝金，拥琼H玉吹。恣意游嫱。斜日晖晖。乱莺啼。
<p>
    销魂此际。君臣醉。貔貅弊。事如飞。山河坠。烟尘起。风凄凄。雨霏霏。草木皆垂泪。家国弃。意忘归。笙歌地。欢娱地。尽荒畦。惟有当时皓月，依然挂、杨柳青枝。听堤边渔叟，一笛醉中吹。兴废谁知。
<p>
</ul>
<p align="center">水龙吟（淮河舟中夜闻宫人琴声）</p>
<ul>
    鼓@惊破霓裳，海棠亭北多风雨。歌阑酒罢，玉啼金泣，此行良苦。驼背模糊，马头奁匝，朝朝暮暮。自都门燕别，龙艘锦缆，空载得、春归去。
<p>
    目断东南半壁，怅长淮、已非吾土。受降城下，草如霜白，凄凉酸楚。粉阵红围，夜深人静，谁宾谁主。对渔灯一点，羁愁一搦，谱琴中语。
<p>
</ul>
<p align="center">望江南（幽州九日）</p>
<ul>
    官舍悄，坐到月西斜。永夜角声悲自语，客心愁破正思家。南北各天涯。
<p>
    肠断裂，搔首一长嗟。绮席象床寒玉枕，美人何处醉黄花。和泪捻琵琶。
<p>
</ul>
<p align="center">卜算子（河南送妓移居河西）</p>
<ul>
    我向河南来，伊向河西去。客里相逢只片时，无计留伊住。
<p>
    去住总由伊，莫把眉头聚。安得并州快剪刀，割断相思路。
<p>
</ul>
<p align="center">满江红（和王昭仪韵）</p>
<ul>
    天上人家，醉王母、蟠桃春色。被午夜、漏声催箭，晓光侵阙。花覆千官鸾阁外，香浮九鼎龙楼侧。恨黑风、吹雨湿霓裳，歌声歇。
<p>
    人去后，书应绝。肠断处，心难说。更那堪杜宇，满山啼血。事去空流东汴水，愁来不见西湖月。有谁知、海上泣婵娟，菱花缺。
<p>
</ul>
<p align="center">满江红（吴山）</p>
<ul>
    一霎浮云，都掩尽、日无光色。遥望处、浮图对峙，梵王新阙。燕子自飞关北外，杨花闲度楼西侧。慨金鞍、玉勒早朝人，经年歇。
<p>
    昭君去，空愁绝。文姬去，难言说。想琵琶哀怨，泪流成血。蝴蝶梦中千种恨，杜鹃声里三更月。最无情、鸿雁自南飞，音书缺。
<p>
</ul>
<p align="center">一翦梅（怀旧）</p>
<ul>
    十年愁眼泪巴巴。今日思家。明日思家。一团燕月照窗纱。楼上胡笳。塞上胡笳。
<p>
    玉人劝我酌流霞。急捻琵琶。缓捻琵琶。一从别后各天涯。欲寄梅花。莫寄梅花。
<p>
</ul>
<p align="center">惜分飞（歌楼别客）</p>
<ul>
    燕子留君君欲去。征马频嘶不住。握手空相觑。泪珠成缕。眉峰聚。
<p>
    恨入金徽孤凤语。愁得文君更苦。今夜西窗雨。断肠能赋。江南句。
<p>
</ul>
<p align="center">糖多令（吴江中秋）</p>
<ul>
    莎草被长洲。吴江拍岸流。忆故家、西北高楼。十载客窗憔悴损，搔短鬓、独悲秋。
<p>
    人在塞边头。断鸿书寄不。记当年、一片闲愁。舞罢羽衣尘面，谁伴我、广寒游。
<p>
</ul>
<p align="center">鹧鸪天</p>
<ul>
    潋滟湖光绿正肥。苏堤十里柳丝垂。轻便燕子低低舞，小巧莺儿恰恰啼。
<p>
    花似锦，酒成池。对花对酒两相宜。水边莫话长安事，且请卿卿吃蛤蜊。
<p>
</ul>
<p align="center">眼儿媚</p>
<ul>
    记得年时赏荼コ。蝴蝶满园飞。一双宝马，两行箫管，月下扶归。
<p>
    而今寂寞人何处，脉脉泪沾衣。空房独守，风穿帘子，雨隔窗儿。
<p>
</ul>
<p align="center">忆王孙（集句数首，甚婉娩，情至可观）</p>
<ul>
    汉家宫阙动高秋。人自伤心水自流。今日晴明独上楼。恨悠悠。白尽梨园子弟头。
<p>
</ul>
<p align="center">忆王孙</p>
<ul>
    吴王此地有楼台。风雨谁知长绿苔。半醉闲吟独自来。小徘徊。惟见江流去不回。
<p>
</ul>
<p align="center">忆王孙</p>
<ul>
    长安不见使人愁。物换星移几度秋。一自佳人坠玉楼。莫淹留。远别秦城万里游。
<p>
</ul>
<p align="center">忆王孙</p>
<ul>
    阵前金甲受降时。园客争偷御果枝。白发宫娃不解悲。理征衣。一片春帆带雨飞。
<p>
</ul>
<p align="center">忆王孙</p>
<ul>
    鹧鸪飞上越王台。烧接黄云惨不开。有客新从赵地回。转堪哀。岩畔古碑空绿苔。
<p>
</ul>
<p align="center">忆王孙</p>
<ul>
    离宫别苑草萋萋。对此如何不泪垂。满槛山川漾落晖。昔人非。惟有年年秋雁飞。
<p>
</ul>
<p align="center">忆王孙</p>
<ul>
    上阳宫里断肠时。春半如秋意转迷。独坐沙窗刺绣迟。泪沾衣。不见人归见燕归。
<p>
</ul>
<p align="center">忆王孙</p>
<ul>
    华清宫树不胜秋。云物凄凉拂曙流。七夕何人望斗牛。一登楼。水远山长步步愁。
<p>
</ul>
<p align="center">忆王孙</p>
<ul>
    五陵无树起秋风。千里黄云与断蓬。人物萧条市井空。思无穷。惟有青山似洛中。
<p>
</ul>
<p align="center">凤鸾双舞</p>
<ul>
    慈元殿、薰风宝鼎，喷香云飘坠。环立翠羽，双歌丽词，舞腰新束，舞缨新缀。金莲步、轻摇彩凤儿，翩翻作戏。便似月里仙娥谪来，人间天上，一番游戏。
<p>
    圣人乐意。任乐部、DB41韶声沸。众妃欢也，渐调笑微醉。竞奉霞觞，深深愿、圣母寿如松桂。迢递。更万年千岁。
<p>
</ul><p align="center">瑞鹧鸪</p>
<ul>
    内家雨宿日辉辉。夹遥桃花张锦机。黄纛软舆抬圣母，红罗凉伞罩贤妃。
<p>
    龙舟缥缈摇红影，羯鼓喧哗撼绿漪。阿监柳亭排燕处，美人斗把玉箫吹。
<p>
</ul>
<p align="center">汉宫春（春苑赏牡丹）</p>
<ul>
    玉砌雕栏。见吴宫西子，一笑嫣然。舞困人间半，艳粉争妍。珠帘尽卷，看人间、金屋神仙。歌队里，霞裾袅娜，百般娇态堪怜。
<p>
    别有一枝仙种，更同山并蒂，来奉君筵。猩蜃若教解语，曲谱应传。柘黄独步，昼笼晴，锦幄张天。试剪插，金瓶千朵，醉时细看婵娟。
<p>
</ul>
<p align="center">瑶花</p>
<ul>
    天中树木，高耸玲珑，向濯缨亭曲。繁枝缀玉。开朵朵九出。飞琼环簇。唐昌曾见，有玉女、来送春目，更月夜、八仙相聚。素质粲然幽独。
<p>
    江淮倦客再游，访后土琼英，树已倾覆，攀条掐干，细嗅来、尚有微微清馥。却疑天上列燕赏，催汝归速。恐后时、重谪人间，剩把铅华妆束。
<p>
</ul>
<p align="center">莺啼序（宫中新进黄莺）</p>
<ul>
    檀栾宫墙数仞，敞朱帘绣户。正春暖、飘拂和风，衮入红尘香雾。见丝柳青青，袅娜如学宫腰舞。有黄莺、恰恰飞来，一梭金羽。
<p>
    小巧身儿，锦心绣口，圆滑遽如计。避人，渐飞入琼林藏身，桃杏深处。对银屏、珠圆翠陈，隔叶底、恣歌《金缕》。忽群妃，拍手惊飞，奋然高举。
<p>
    晓来雨湿，花娜柳垂，误投罗网去。缓缓访、六宫寻问，玉纤争握。放入金笼，眼娇眉妩。身如旅琐，无心求友。烟窗分影光阴里，听蛮声，似怨还如诉。
<p>
    青山隔断，红妆满眼，谁怜一掬。幽恨难吐，沉香拂拂。亭北阑干，已得君王顾。但暗忆、西湖美景，雨色晴光，入翠穿红，巧转娇语。莺莺休怨天家，已赠金衣公子。生前号这恩荣，物类将何补。娇黄白奏词臣，为尔翻成，太平乐府。
<p>
</ul>
<p align="center">失调名（宫人鼓瑟奏霓裳曲）</p>
<ul>
    绿荷初展。海榴花半吐，绣帘高卷。整顿朱弦，奏霓裳初遍，音清意远。恍然在广寒宫殿，窈窕柔情，绸缪细意，闲愁难剪。
<p>
    曲中似哀似怨。似梧桐叶落，秋雨声颤。岂待闻铃，自泪珠如霰。春纤罢按，早心已笑慵歌懒。脉脉凭栏，槐阴转午，轻摇歌扇。
<p>
</ul>
<p align="center">忆王孙</p>
<ul>
    神舟稳驾出沉流。明月辉辉命自周。两个先生暗点头。有来由。万劫轮回向此休。
<p>
</ul>
<p align="center">忆王孙</p>
<ul>
    修行谁会把心降。赤凤驱将饮碧江。调引婴娇笑舞双。剔银缸。物物头头现晓窗。
<p>
</ul>
<p align="center">忆王孙</p>
<ul>
    从初得得便风流。降伏龟蛇住定州。千日丹成永永收。好因由。自在逍遥万事休。
<p>
</ul>
<p align="center">忆王孙</p>
<ul>
    心中无事气神和。不觉忻忻言语多。剑用q铜磨更磨。害风哥。割了舌头赶退魔。
<p>
</ul>
<p align="center">忆王孙</p>
<ul>
    尘寰财色苦相萦。著爱浮华役此身。好收灵源一点真。绝贪嗔。便是逍遥到岸人。
<p>
</ul>
<p align="center">忆王孙</p>
<ul>
    无无无有有无无，悟得无无便不愚。日月年时损壮粗。见元初。万道霞光攒宝珠。
<p>
</ul>
<p align="center">忆王孙</p>
<ul>
    茫茫苦海两无边。无限迷鱼戏黑渊。我掷金钩钓有缘。线儿牵。引上神州采玉莲。
<p>
</ul>
<p align="center">忆秦娥</p>
<ul>
    笑盈盈。晓妆扫出长眉青。长眉青。双开雉扇，六曲鸳屏。
<p>
    少年心在尚多情。酒边银甲弹长筝。弹长筝。碧桃花下，醉到三更。
<p>
</ul>
<p align="center">忆秦娥</p>
<ul>
    雪霏霏。蓟门冷落人行稀。人行稀。秦娥渐老，着破宫衣。
<p>
    强将纤指按金徽。未成曲调心先悲。心先悲。更无言语，玉箸双垂。
<p>
</ul>
<p align="center">忆秦娥</p>
<ul>
    天沉沉。香罗拭泪行穷阴。行穷阴。左霜右雪，冷气难禁。
<p>
    几回相忆成孤斟。塞边@鼓愁人心。愁人心。北鱼南雁，望到而今。
<p>
</ul>
<p align="center">忆秦娥</p>
<ul>
    水悠悠。长江望断无归舟。无归舟。欲携斗酒，怕上高楼。
<p>
    当年出塞拥貂裘。更听马上弹箜篌。弹箜篌。万般哀怨，一种离愁。
<p>
</ul>
<p align="center">忆秦娥</p>
<ul>
    风声恶。个人蕉萃凭高阁。凭高阁。相思无尽，泪珠偷落。
<p>
    锦书欲寄鸿难托。那堪更听边城角。边城角。又添烦恼，又添萧索。
<p>
</ul>
<p align="center">忆秦娥</p>
<ul>
    如何说。人生自古多离别。多离别。年年辜负，海棠时节。
<p>
    娇娇独坐成愁绝。胡笳吹落关山月。关山月。春来秋去，几番圆缺。
<p>
</ul>
<p align="center">忆秦娥</p>
<ul>
    马萧萧。燕支山中风飘飘。风飘飘。黄昏寒雨，直是无l。
<p>
    玉人何处教吹箫。十年不见心如焦。心如焦。彩笺难寄，水远山遥。
<p>
</ul>
<p align="center">人月圆</p>
<ul>
    钱塘江上春潮急，风卷锦帆飞。不堪回首，离宫别馆，杨柳依依。
<p>
    蓟门听雨，燕台听雪，寒入宫衣。娇鬟慵理，香肌瘦损，红泪双垂。
<p>
</ul>
<p align="center">太常引（四月初八日庆六十）</p>
<ul>
    广寒宫殿五云边。看天上、烛金莲。香袅御炉烟。拥彩仗、千官肃然。
<p>
    世间王母，月中仙子，花甲一周天。乐指沸华年，更福寿，千年万年。
<p>
</ul>
<p align="center">婆罗门引（四有八日谢太后庆七十）</p>
<ul>
    一生富贵，岂知今日有离愁。锦帆风力难收。望断燕山蓟水，万里到幽州。恨病余双眼，冷泪交流。
<p>
    行年已休岁，七十又平头。梦破银屏金屋，此意悠悠。几度见青冢，虚名不足留。且把酒、细听箜篌。
<p>
</ul>
<p align="center">锦瑟清商引</p>
<ul>
    玉窗夜静月流光。拂鸳弦、先奏清商。天外塞鸿飞呼，群夜渡潇湘。风回处，戛玉铿金，翩翻作新势，声声字字，历历锵锵。忽低颦有恨，此意极凄凉。
<p>
    炉香帘栊正清洒，转调促柱成行。机籁杂然鸣素手，击碎琳琅。翠云深梦里昭阳。此心长。回顾穷阴绝漠，片影悠扬。那昭君更苦，香泪湿红裳。
<p>
</ul>
<p align="center">玉楼春（度宗愍忌长春宫齐醮）</p>
<ul>
    咸淳十载聪明帝。不见宋家陵寝废。暂离绛阙九重天，飞过黄河千丈水。
<p>
    长春宫殿仙H沸。嘉会今辰为愍忌。小儒百拜酹霞觞，寡妇孤儿流血泪。
<p>
</ul>
<p align="center">玉楼春（赋双头牡丹）</p>
<ul>
    帝乡春色浓於雾。谁遣双环堆绣户。金张公子总封侯，姚魏弟兄皆列土。
<p>
    碧纱窗下修花谱。交颈鸳鸯娇欲语。绛绡新结转官球，桃李仆奴何足数。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
