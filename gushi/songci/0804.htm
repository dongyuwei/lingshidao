<html>
<head>
<title>古诗库：全宋词：彭止</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">彭止<p align="center">满庭芳（寿平交五十）</p>
<ul>
    月闰清秋，时逢诞节，画堂瑞气多多。遥瞻南极，瑞彩照盘坡。好是年才五十，身当贵、福比山河。无些事，方裙短揭，时复自高歌。
<p>
    欢娱，当此际，香燃宝鸭，酒酌金荷。恣柳腰樱口，左右森罗。纵有人人捧拥，争得似、正面嫦娥。思量取，朱颜未老，好事莫蹉跎。
<p>
</ul>
<p align="center">留春令</p>
<ul>
    夜来小雨三更作。近水处、小桃开却。玉女向晓掀朱箔。似与花枝有约。
<p>
    绿池上、柳腰纤弱。燕子过、谁家院落。春衫试着香罗薄。无奈东风太恶。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
