<html>
<head>
<title>古诗库：全宋词：孙惟信</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">孙惟信<p align="center">失调名（四十九岁自寿）</p>
<ul>
    寿花戴了。山童问、华庚多少。待瞒来、又怕旁人笑。况戒腊、淳熙可考。大衍之用恰恰好。学易后、尚一年小。谢屐唐衣眉山帽。薰风送下蓬岛。
<p>
    生巧。吕翁昨夜钟离早。又曾参、两个先生道。又也曾偷桃啖枣。百屋堆钱都不要。更不要、衮衣茸纛。但要酒星花星照。鹘笑到老。
<p>
</ul>
<p align="center">风流子</p>
<ul>
    三叠古阳关。轻寒噤、清月满征鞍。记玉笋揽衣，翠囊亲赠，绣巾h脸，金柳初攀。自回首，燕台云掩冉，凤阁雨阑珊。天有尽头，水无西注，鬓难留黑，带易成宽。
<p>
    啼妆，东风悄，菱花在，拟倩锦字封还。应想恨蛾凝黛，慵髻堆鬟。奈情逐事迁，心随春老，梦如香冷，欢与花残。闲煞唾茸窗阁，十二屏山。
<p>
</ul>
<p align="center">烛影摇红</p>
<ul>
    一朵红，宝钗压髻东风溜。年时也是牡丹时，相见花边酒。初试夹纱半袖。与花枝、盈盈斗秀。对花临景，为景牵情，因花感旧。
<p>
    题叶无凭，曲沟流水空回首。梦云不入小山屏，真个欢难偶。别后知他安否。软红街、清明还又。絮飞春尽，天远书沉，日长人瘦。
<p>
</ul>
<p align="center">清平乐</p>
<ul>
    秋娘窗户。梦入阳台雨。小别殷勤留不住。恨满飞花落絮。
<p>
    一天晓月檐西。马嘶风拂罗衣。分付许多风致，送人行下楼儿。
<p>
</ul>
<p align="center">阮郎归</p>
<ul>
    满阶红影月昏黄，玉炉催换香。碧窗娇困懒梳妆。粉沾金缕裳。
<p>
    鸾髻耸，黛眉长。烛光分两行。许谁骑鹤上维扬。温柔和醉乡。
<p>
</ul>
<p align="center">南乡子</p>
<ul>
    璧月小红楼。听得吹箫忆旧游。霜冷阑干天似水，扬州。薄幸声名总是愁。
<p>
    尘暗ht裘。针线曾荣玉指柔。一梦觉来三十载，休休。空为梅花白了头。
<p>
</ul>
<p align="center">夜合花</p>
<ul>
    风叶敲窗，露蛩吟L，谢娘庭院秋宵。凤屏半掩，钗花映烛红摇。润玉暖，腻云娇。染芳情、香透鲛绡。断魂留梦，烟迷楚驿，月冷蓝桥。
<p>
    谁念卖药文箫。望仙城路杳，莺燕迢迢。罗衫暗摺，兰痕粉迹都销。流水远，乱花飘。苦相思、宽尽春腰。凡时重恁，玉E6F5过处，小袖轻招。
<p>
</ul>
<p align="center">昼锦堂</p>
<ul>
    薄袖禁寒。轻妆媚晚，落梅庭院春妍。映户盈盈，回倩笑整花钿。柳裁云翦腰支小，凤蟠鸦耸髻鬟偏。东风里，香步翠摇，蓝桥那日因缘。
<p>
    婵娟。留慧盼，浑当了、匆匆密爱深怜。梦过阑干，犹认冷月秋千。杏梢空闹相思眼，燕翎难系断肠笺。银屏下，争信有人，真个病也天天。
<p>
</ul>
<p align="center">醉思凡</p>
<ul>
    吹箫跨鸾。香销夜阑。杏花楼上春残。绣罗衾半闲。
<p>
    衣宽带宽。千山万山。断肠十二阑干。更斜阳暮寒。
<p>
</ul>
<p align="center">水龙吟（除夕）</p>
<ul>
    小童教写桃符，道人还了常年例。神前灶下，祓除清净，献花酌水。祷告些儿，也都不是，求名求利。但吟诗写字，分数上面，略精进、尽足矣。
<p>
    饮量添教不醉。好时节，逢场作戏。驱傩爆竹，软饧酥豆，通宵不睡。四海皆兄弟，阿鹊也、同添一岁。愿家家户户，和和顺顺，乐升平世。
<p>
</ul>
<p align="center">望远行（元夕）</p>
<ul>
    又远到元宵台榭。记轻衫短帽。酒朋诗社。烂漫向、罗绮丛中，驰骋风流俊雅。转头是、三十年话。
<p>
    量减才a，自觉是、欢情衰谢。但一点难忘，酒痕香帕，如今雪鬓霜髭，嬉游不堪深夜。怕相逢、风前月下。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
