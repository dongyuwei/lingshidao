<html>
<head>
<title>古诗库：全宋词：王诜</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">王诜<p align="center">鹧鸪天</p>
<ul>
    才子阴风度远关。清愁曾向画图看。山衔斗柄三星没，雪共月明千里寒。
<p>
    新路陌，旧江干。崎岖谁叹客程难。临风更听昭华笛，簌簌梅花满地残。
<p>
</ul>
<p align="center">花心动（蜡梅）</p>
<ul>
    春欲来时，看雪里、新梅品流珍绝。气韵楚江，颜色中央，数朵巧F香蜡。嫩苞珠泪圆金烛，娇腮润、蜂房微缺。画栏悄，佳人道妆，醉吟风月。
<p>
    淡白轻红谩说。算何事、东君用心偏别。赋与异姿，添与清香，堪向苦寒时节。但教开后金尊满，休惆怅、落时歌阕。断肠也，繁枝为谁赠折。
<p>
</ul>
<p align="center">落梅花</p>
<ul>
    寿阳妆晚，慵匀素脸，经宵醉痕堪惜。前村雪里，几枝初绽，□冰姿仙格。忍被东风，乱飘满地，残英堆积。可堪江上起离愁，凭谁说寄，肠断未归客。
<p>
    流恨声传羌笛。感行人、水亭山驿。越溪信阻，仙乡路杳，但风流尘迹。香艳浓时，东君吟赏，已成轻掷。愿身长健，且凭阑，明年还放春消息。
<p>
</ul>
<p align="center">黄莺儿</p>
<ul>
    多情春意忆时节。北圃人来，传道江梅，依稀芳姿，数枝新发。夸嫩脸著胭脂，腻滑凝香雪。问伊还记年时，正好相看，因甚轻别。
<p>
    情切。往事散浮云，旧恨成华发。算知空对，绮槛雕栏，孜孜望人攀折。愁未见苦思量，待见重端叠。愿与永仿高堂，云雨芳菲月。
<p>
</ul>
<p align="center">踏青游</p>
<ul>
    金勒狨鞍，西城嫩寒春晓。路渐入、垂杨芳草。过平堤，穿绿迳，几声啼鸟。是处里，谁家杏花临水，依约靓妆窥照。极目高原，东风露桃烟岛。望十里、红围绿遥。更相将、乘酒兴，幽情多少。待向晚、从头记将归去，说与凤楼人道。
<p>
</ul>
<p align="center">忆故人</p>
<ul>
    烛影摇红向夜阑，乍酒醒、心情懒。尊前谁为唱阳关，离恨天涯远。
<p>
    无奈云沈雨散。凭阑干、东风泪眼。海棠开后，燕子来时，黄昏庭院。
<p>
</ul>
<p align="center">行香子</p>
<ul>
    金井先秋，梧叶飘黄。几回惊觉梦初长。雨微烟淡。疏雨池塘。渐蓼花明，菱花冷，藕花凉。
<p>
    幽人已惯，枕单衾冷，任商飚、催换年光。问谁相伴，终日清狂。有竹间风，尊中酒，水边床。
<p>
</ul>
<p align="center">蝶恋花</p>
<ul>
    钟送黄昏鸡报晓。昏晓相催，世事何时了。万恨千愁人自老。春来依旧生芳草。忙处人多闲处少。闲处光阴，几个人知道。独上高楼云渺渺。天涯一点青山小。
<p>
</ul>
<p align="center">玉楼春（海棠）</p>
<ul>
    锦城春色花无数。排比笙歌留客住。轻寒轻暖夹衣天，乍雨乍晴寒食路。
<p>
    花虽不语莺能语。莫放韶光容易去。海棠开后月明前，纵有千金无买处。
<p>
</ul>
<p align="center">花发沁园春</p>
<ul>
    帝里春归，早先妆点，皇家池馆园林。雏莺未迁，燕子乍归，时节戏弄晴阴。琼楼珠阁，恰正在、柳曲花心。翠袖艳、衣凭阑干，惯闻弦管新音。此际相携宴赏，纵行乐随处，芳树遥岑。桃腮杏脸，嫩英万叶，千枝绿浅红深。轻风终日，泛暗香、长满衣襟。洞户醉，归访笙歌，晚来云海沉沈沈。
<p>
</ul>
<p align="center">人月圆（元夜）</p>
<ul>
    小桃枝上春来早，初试薄罗衣。年年此夜，华灯盛照，人月圆时。禁街箫鼓，寒轻夜永，纤手同携。更阑人静。千门笑语，声在帘帏。
<p>
</ul>
<p align="center">换遍歌头</p>
<ul>
    雪霁轻尘敛，好风初报柳。春寒浅、当三五。是处鳌山耸，金羁宝乘，游赏遍蓬壶。向黄昏时候。对双龙阙门前，皓月华灯射，变清书。
<p>
    彩凤低衔天语。承宣诏传呼。飞上层霄，共陪霞觞频举。更渐阑，正回路。遥拥车佩珊珊，笼纱满香衢。指凤楼、相将醉归去。
<p>
</ul>
<p align="center">画堂春令</p>
<ul>
    画堂霜重晓寒消，南枝红雪妆成。卷帘疑是弄妆人。粉面带春醒。
<p>
    最爱北江临岸，含娇浅淡精神。微风不动水纹平。倒影斗轻盈。
<p>
</ul>
<p align="center">撼庭竹</p>
<ul>
    绰略青梅弄春色。真艳态堪惜。经年费尽东君力。有情先到探春客。无语泣寒香，时暗度瑶席。月下风前空怅望，思携未同摘。画栏倚遍无消息。佳辰乐事再难得。还是夕阳天，空暮云凝碧。
<p>
</ul>
<p align="center">蝶恋花</p>
<ul>
    小雨初晴回晚照。金翠楼台，倒影芙蓉沼。杨柳垂垂风袅袅。嫩荷无数青钿小。
<p>
    似此园林无限好。流落归来，到了心情少。坐到黄昏人悄悄。更应添得朱颜老。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
