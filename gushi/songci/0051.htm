<html>
<head>
<title>古诗库：全宋词：曹组</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">曹组<p align="center">点绛唇（咏御射）</p>
<ul>
    秋劲风高，暗知斗力添弓面。靶分筠干。月到天心满。
<p>
    白羽流星，飞上黄金碗。胡沙雁。云边惊散。压尽天山箭。
<p>
</ul>
<p align="center">点绛唇</p>
<ul>
    疏柳残蝉，助人离思斜阳外。淡烟疏霭。节物随时改。
<p>
    水已无情，风更无情日煞。兰舟解。水流风快。回首人何在。
<p>
</ul>
<p align="center">点绛唇</p>
<ul>
    密炬高烧，宝刀时翦金花碎。照人欢醉。也照人无睡。
<p>
    待得灰心，陪尽千行泪。笼纱里。夜凉如水。犹喜长成对。
<p>
</ul>
<p align="center">如梦令</p>
<ul>
    门外绿阴千顷。两两黄鹂相应。睡起不胜情，行到碧梧金井。人静。人静。风动一枝花影。
<p>
</ul>
<p align="center">扑蝴蝶</p>
<ul>
    人生一世。思量争甚底。花开十日，已随尘共水。且看欲尽花枝，未厌伤多酒盏，何须细推物理。
<p>
    幸容易。有人争奈，只知名与利。朝朝日日，忙忙劫劫地。待得一晌闲时，又却三春过了，何如对花沈醉。
<p>
</ul>
<p align="center">忆少年</p>
<ul>
    年时酒伴，年时去处，年时春色。清明又近也，却天涯为客。
<p>
    念过眼、光阴难再得。想前欢、尽成陈迹。登临恨无语，把阑干暗拍。
<p>
</ul>
<p align="center">蓦山溪</p>
<ul>
    草薰风暖，楼阁笼轻雾。墙短出花梢，映谁家、绿杨朱户。寻芳拾翠，绮陌自青春，江南远，踏青时，谁念方羁旅。
<p>
    昔游如梦，空忆横塘路。罗袖舞台风，想桃花、依然旧树。一怀离恨，满眼欲归心，山连水，水连云，怅望人何处。
<p>
</ul>
<p align="center">相思会</p>
<ul>
    人无百年人，刚作千年调。待把门关铁铸，鬼见失笑。多愁早老。惹尽闲烦恼。我醒也，枉劳心，谩计较。
<p>
    粗衣淡饭，赢取暖和饱。住个宅儿，只要不大不小。常教洁净，不种闲花草。据见定、乐平生，便是神仙了。
<p>
</ul>
<p align="center">品令</p>
<ul>
    乍寂寞。帘栊静，夜久寒生罗幕。窗儿外、有个梧桐树，早一叶、两叶落。
<p>
    独倚屏山欲寐，月转惊飞乌鹊。促织儿、声响虽不大，敢教贤、睡不著。
<p>
</ul>
<p align="center">小重山</p>
<ul>
    帘卷东风日射窗。小山庭院静，接回廊。疏疏晴雨弄斜阳。凭栏久，墙外杏花香。
<p>
    时节好寻芳。多情怀酒伴，忆欢狂。归鸿应已度潇湘。音书杳，前事忍思量。
<p>
</ul>
<p align="center">小重山</p>
<ul>
    陌上花繁莺乱啼。骅骝金络脑，锦障泥。寻芳行乐忆当时。联镳处，飞E649绿杨堤。
<p>
    春物又芳菲。情如风外柳，只依依。空怜佳景负归期。愁心切，惟有梦魂知。
<p>
</ul>
<p align="center">青玉案</p>
<ul>
    碧山锦树明秋霁。路转陡、疑无地。忽有人家临曲水。竹篱茅舍，酒旗沙岸，一簇成村市。
<p>
    凄凉只恐乡心起。凤楼远、回头谩凝睇。何处今宵孤馆里。一声征雁，半窗残月，总是离人泪。
<p>
</ul>
<p align="center">鹧鸪天</p>
<ul>
    辇路薰风起绿槐。都人凝望满天街。云韶杳杳鸣鞘肃，芝盖亭亭障扇开。
<p>
    微雨过，绝纤埃。内家车子走轻雷。千门不敢垂帘看，总上银钩等驾来。
<p>
</ul>
<p align="center">渔家傲</p>
<ul>
    水上落红时片片。江头雪絮飞缭乱。渺渺碧波天漾远。平沙暖。花风一阵萍香满。
<p>
    晚来醉著无人唤。残阳已在青山半。睡觉只疑花改岸。抬头看。元来弱缆风吹断。
<p>
</ul>
<p align="center">阮郎归</p>
<ul>
    檐头风响丁东。帘疏烛影红。秋千人散月溶溶。楼台花气中。
<p>
    春酒醒，夜寒浓。绣衾谁与同。只愁梦短不相逢。觉来罗帐空。
<p>
</ul>
<p align="center">临江仙</p>
<ul>
    青琐窗深红兽暖，灯前共倒金尊。数枝梅浸玉壶春。雪明浑似晓，香重欲成云。
<p>
    户外马嘶催客起，席间欢意留人。从他微霰落纷纷。不妨吹酒面，归去醒余醺。
<p>
</ul>
<p align="center">鹧鸪天</p>
<ul>
    浅笑轻颦不在多。远山微黛接横波。情吞X千钟酒，心醉飞琼一曲歌。
<p>
    人欲散，奈愁何。更看朱袖拂云和。夜深醉墨淋浪处，书遍香红拥项罗。
<p>
</ul>
<p align="center">青门饮</p>
<ul>
    山静烟沈，岸空潮落。晴天万里，飞鸿南渡。冉冉黄花，翠翘金钿，还是倚风凝露。岁岁青门饮，尽龙山、高阳俦侣。旧赏成空，回首旧游，人在何处。
<p>
    此际谁怜萍泛，空自感光阴，暗伤羁旅。醉里悲歌，夜深惊梦，无奈觉来情绪。孤馆昏还晓，厌时闻、南楼钟鼓。泪眼临风，肠断望中归路。
<p>
</ul>
<p align="center">青玉案</p>
<ul>
    田园有计归须早。在家纵贫亦好。南来北去何日了。光阴送尽，可怜青鬓，暗逐流年老。
<p>
    寂寥孤馆残灯照。乡思惊时梦初觉。落月苍苍关河晓。一声鸡唱，马嘶人起，又上长安道。
<p>
</ul>
<p align="center">好事近</p>
<ul>
    茅舍竹篱边，雀噪晚枝时节。一阵暗香飘处，已难禁愁绝。
<p>
    江南得地故先开，不待有飞雪。肠断几回山路，恨无人攀折。
<p>
</ul>
<p align="center">醉花阴</p>
<ul>
    九陌寒轻春尚早。灯火都门道。月下步莲人，薄薄香罗，峭窄春衫小。
<p>
    梅妆浅淡风蛾袅。随路听嬉笑。无限面皮儿，虽则不同，各是一般好。
<p>
</ul>
<p align="center">点绛唇</p>
<ul>
    小小朱桥，柳边人过横塘路。细风时度。□浪痕痕去。
<p>
    草软沙平，稳衬寻幽步。□□处。乱红飞舞。回首春城暮。
<p>
</ul>
<p align="center">点绛唇</p>
<ul>
    云透斜阳，半楼红影明窗户。暮山无数。归雁愁还去。
<p>
    十里平芜，花远重重树。空凝伫。故人何处。可惜春将暮。
<p>
</ul>
<p align="center">点绛唇</p>
<ul>
    沈醉归来，洞房灯火闲相照。夜寒犹峭。信意和衣倒。
<p>
    春梦虽多，好梦长长少。纱窗晓。凤帏人悄。花外空啼鸟。
<p>
</ul>
<p align="center">水龙吟（牡丹）</p>
<ul>
    晓天谷雨晴时，翠罗护日轻烟里。酴径暖，柳花风淡，千葩浓丽。三月春光，上林池馆，西都花市。看轻盈隐约，何须解语，凝情处、无穷意。
<p>
    金殿筠笼岁贡，最姚黄、一枝娇贵。东风既与花王，芍药须为近侍。歌舞筵澡，满装归帽，斜簪云髻。有高情未已，齐烧绛蜡，向阑边醉。
<p>
</ul>
<p align="center">声声慢</p>
<ul>
    重檐飞峻，丽采横空，繁华壮观都城。云母屏开八面，人在青冥。凭阑瑞烟深处，望皇居、遥识蓬瀛。回环阁道，五花相斗，压尽旗亭。
<p>
    歌酒长春不夜，金翠照罗绮，笑语盈盈。陆海人山辐，万国欢声。登临四时总好，况花朝、月白风清。丰年乐，岁熙熙、且醉太平。
<p>
</ul>
<p align="center">蝶恋花</p>
<ul>
    帘卷真珠深院静。满地槐阴，镂日如云影。午枕花前情思凝。象床冰簟光相映。
<p>
    过面风情如酒醒。沈水瓶寒，带绠来金井。涤尽烦襟无睡兴。阑干六曲还重凭。
<p>
</ul>
<p align="center">浣溪沙</p>
<ul>
    柳絮池台淡淡风。碧波花岫小桥通。云连丽宇倚晴空。
<p>
    芳草绿杨人去住，短墙幽径燕西东。梦条弄蕊得从容。
<p>
</ul>
<p align="center">点绛唇（水饭）</p>
<ul>
    霜落吴江，万畦香稻来场圃。夜村舂黍。草屋寒灯雨。
<p>
    玉粒长腰，沈水温温注。相留住。共抄云子。更听歌声度。
<p>
</ul>
<p align="center">点绛唇</p>
<ul>
    一片南云，定知来做巫山雨。歌声才度。只向风中住。
<p>
    恼乱襄王，无限牵情处。长天暮。又还飞去。目断阳台路。
<p>
</ul><p align="center">婆罗门引（望月）</p>
<ul>
    涨云暮卷，漏声不到小帘栊。银河淡扫澄空。皓月当轩高挂，秋入广寒宫。正金波不动，桂影朦胧。
<p>
    佳人未逢。叹此夕、与谁同。望远伤怀对景，霜满愁红。南楼何处，想人在、长笛一声中。凝泪眼、泣尽西风。
<p>
</ul>
<p align="center">卜算子（兰）</p>
<ul>
    松竹翠萝寒，迟日江山暮。幽径无人独自芳，此恨凭谁诉。似共梅花语。尚有寻芳侣。着意闻时不肯香，香在无心处。
<p>
</ul>
<p align="center">小重山</p>
<ul>
    深拥熏篝条已冥。寂寥山枕畔，梦难成。谁堪三两夜鸟声。银缸拢花影上围屏。
<p>
    犹记旧时情。帘边人似月，月如冰。从今张眼到天明。衣带缓，谁与问伶俜。
<p>
</ul>
<p align="center">脱银袍</p>
<ul>
    济楚风光，升平时世。端门支散，碗遂逐旋温来，吃得过、那堪更使金器。分明是。与穷汉、消灾灭罪。
<p>
    又没支分，犹然递滞。打笃磨槎来根底。换头巾，便上弄交番厮替。告官里。驰逗高阳饿鬼。
<p>
</ul>
<p align="center">忆瑶姬</p>
<ul>
    雨细云轻，花娇玉软，於中好个情性。争奈无缘相见，有分孤零。香笺细写频相问。我一句句儿都听。到如今，不得同欢，伏惟与他耐静。
<p>
    此事凭谁执证。有楼前明月，窗外花影。拚了一生烦恼，为伊成病。祗恐更把风流逞。便因循、误人无定。恁时节、若要眼儿厮觑，除非会圣。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
