<html>
<head>
<title>古诗库：全宋词：李坦然</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">李坦然<p align="center">风流子</p>
<ul>
    东君虽不语，年华事、今岁恰如期。向寒雨望中，晓霜清处，领些春意，开两三枝。又不是、山桃红锦烂，溪柳绿摇丝。别是一般，孤高风韵，绛裁纤萼，冰剪芳蕤。
<p>
    清香还有意，轻飘度勾引，几句新诗。须是放怀追赏，莫恁轻离。更嫦娥为爱，寒光满地，故移疏影，来伴南枝。谁道寿阳妆浅，偏入时宜。
<p>
</ul>
<p align="center">洞仙歌</p>
<ul>
    赵家姊妹，合在昭阳殿。因甚人间有飞燕。见伊底，尽道独步江南，便江北、也何曾惯见。
<p>
    惜伊情性好，不解嗔人，长带桃花笑时脸。向尊前酒底，得见些时，似恁地、能得几回细看。待不眨眼儿、觑著伊，将眨眼底工夫，剩看几遍。
<p>
</ul>
<p align="center">眼儿媚</p>
<ul>
    楼上黄昏杏花寒。斜月小栏干。一双燕子，两行征雁，画角声残。
<p>
    绮窗人在东风里，洒泪对春间。也应似旧，盈盈秋水，淡淡春山。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
