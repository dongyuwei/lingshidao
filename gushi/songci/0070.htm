<html>
<head>
<title>古诗库：全宋词：陈与义</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">陈与义<p align="center">法驾导引</p>
<ul>
    子歌词以侑，凡九阕，皆非人世语。或记之以问一道士，道士惊曰：“此赤城韩夫人所制水府蔡真君法驾导引也，乌衣女子疑龙”云。得其三而亡其六，拟作三阕
<p>
    朝元路，朝元路，同驾玉华君。千乘载花红一色，人间遥指是祥云。回望海光新。
<p>
</ul>
<p align="center">法驾导引（三之二）</p>
<ul>
    东风起，东风起，海上百花摇。十八风鬟云半动，飞花和雨著轻绡。归路碧迢迢。
<p>
</ul>
<p align="center">法驾导引（三之三）</p>
<ul>
    帘漠漠，帘漠漠，天淡一帘秋。自洗玉舟斟白醴，月华微映是空舟。歌罢海西流。
<p>
</ul>
<p align="center">虞美人（亭下桃花盛开，作长短句咏之）</p>
<ul>
    十年花底承朝露。看到江南树。洛阳城里又东风。未必桃花得似、旧时红。
<p>
    胭脂睡起春才好。应恨人空老。心情虽在只吟诗。白发刘郎孤负、可怜枝。
<p>
</ul>
<p align="center">忆秦娥（五日移舟明山下作）</p>
<ul>
    鱼龙舞。湘君欲下潇湘浦。潇湘浦。兴亡离合，乱波平楚。
<p>
    独无尊酒酬端午。移舟来听明山雨。明山雨。白头孤客，洞庭怀古。
<p>
</ul>
<p align="center">临江仙</p>
<ul>
    高咏楚词酬午日，天涯节序匆匆。榴花不似舞裙红。无人知此意，歌罢满帘风。
<p>
    万事一身伤老矣，戎葵凝笑墙东。酒杯深浅去年同。试浇桥下水，今夕到湘中。
<p>
</ul>
<p align="center">虞美人（大光祖席醉中赋长短句）</p>
<ul>
    张帆欲去仍搔首。更醉君家酒。吟诗日日待春风。及至桃花开后、却匆匆。
<p>
    歌声频为行人咽。记著尊前雪。明朝酒醒大江流。满载一船离恨、向衡州。
<p>
</ul>
<p align="center">点绛唇（紫阳寒食）</p>
<ul>
    寒食今年，紫阳山下蛮江左。竹篱烟锁。何处求新火。
<p>
    不解乡音，只怕人嫌我。愁无那。短歌谁和。风动梨花朵。
<p>
</ul>
<p align="center">虞美人（邢子友会上）</p>
<ul>
    超然堂上闲宾主。不受人间暑。冰盘围坐此州无。却有一瓶和露、玉芙蕖。
<p>
    亭亭风骨凉生牖。消尽尊中酒。酒阑明月转城西。照见纱巾藜杖、带香归。
<p>
</ul>
<p align="center">渔家傲（福建道中）</p>
<ul>
    今日山头云欲举。青蛟素凤移时舞。行到石桥闻细雨。听还住。风吹却过溪西去。
<p>
    我欲寻诗宽久旅。桃花落尽春无所。渺渺篮舆穿翠楚。悠然处。高林忽送黄鹂语。
<p>
</ul>
<p align="center">虞美人</p>
<ul>
    自琐闼以病得请奉祠。卜居青墩。立秋后三日行，舟之前后，如朝霞相映，望之不断也。以长短句记之
<p>
    扁舟三日秋塘路。平度荷花去。病夫因病得来游。更值满川微雨、洗新秋。
<p>
    去年长恨拿舟晚。空见残荷满。今年何以报君恩。一路繁花相送、过青墩。
<p>
</ul>
<p align="center">浣溪沙（离杭日，梁仲谋惠酒，极清而美。）</p>
<ul>
    七月十二日晚卧小阁，已而月上，独酌数杯
<p>
    送了栖鸦复暮钟。栏干生影曲屏东。卧看孤鹤驾天风。
<p>
    起舞一尊明月下，秋空如水酒如空。谪仙已去与谁同。
<p>
</ul>
<p align="center">玉楼春（青墩僧舍作）</p>
<ul>
    山人本合居岩岭。聊问支郎分半境。残年藜杖与纶巾，八尺庭中时弄影。
<p>
    呼儿汲水添茶鼎。甘胜吴山山下井。一瓯清露一炉云，偏觉平生今日永。
<p>
</ul>
<p align="center">清平乐（木犀）</p>
<ul>
    黄衫相倚。翠葆层层底。八月江南风日美。弄影山腰水尾。
<p>
    楚人未识孤妍。离骚遗恨千年。无住庵中新事，一枝唤起幽禅。
<p>
</ul>
<p align="center">定风波（重阳）</p>
<ul>
    九日登临有故常。随晴随雨一传觞。多病题诗无好句。孤负。黄花今日十分黄。
<p>
    记得眉山文翰老。曾道。四时佳节是重阳。江海满前怀古意。谁会。阑干三抚独凄凉。
<p>
</ul>
<p align="center">菩萨蛮（荷花）</p>
<ul>
    南轩面对芙蓉浦。宜风宜月还宜雨。红少绿多时。帘前光景奇。
<p>
    绳床乌木几。尽日繁香里。睡起一篇新。与花为主人。
<p>
</ul>
<p align="center">南柯子（塔院僧阁）</p>
<ul>
    矫矫千年鹤，茫茫万里风。阑干三面看秋空。背插浮屠千尺、冷烟中。
<p>
    林坞村村暗，溪流处处通。此间何似玉霄峰。遥望蓬莱依约、晚云东。
<p>
</ul>
<p align="center">临江仙（夜登小阁，忆洛中旧游）</p>
<ul>
    忆昔午桥桥上饮，坐中多是豪英。长沟流月去无声。杏花疏影里，吹笛到天明。
<p>
    二十余年如一梦，此身虽在堪惊。闲登小阁看新晴。古今多少事，渔唱起三更。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
