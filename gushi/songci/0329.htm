<html>
<head>
<title>古诗库：全宋词：蔡楠</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>


                 <p align="center">蔡楠<p align="center">鹧鸪天</p>
<ul>
    病酒厌厌与睡宜。珠帘罗幕卷银泥。风来绿树花含笑，恨入西楼月敛眉。
<p>
    惊瘦尽，怨归迟。休将桐叶更题诗。不知桥下无情水，流到天涯是几时。
<p>
</ul><p>
<p align="center">念奴娇（寄仙岩辛承旨）</p>
<ul>
    碧梧转影，正露冷天高，凉生襟袖。此夕清辉，谁信道、夜色居然如画。玉斧重修，宝奁初启，万里寒光透。将军高会，翠鬟争劝尊酒。
<p>
    遥想地近仙丘，碧山高处，引手攀星斗。醉嘱娥，惟但愿、月与佳人长久。罗覆银鞍，雨抛金甲，赢得诗千首。掀髯一笑，此怀人解知否。
<p>
</ul><p>
<p align="center">满庭芳（寓向仲德宿云轩几两月归南艳、道中寄）</p>
<ul>
    手染橙芗，杯摇烛影，夜阑人意醺酣。故人惜别，却酒更清谈。只合相从老矣，知何事、还着征衫。流年晚，长途匹马，奔走亦何堪。
<p>
    江潭。摇落后，云嘘绝壁，雪舞空岩。念行人归鬓，今已毵毵。往事真成梦里，十年恨、江北江南。休凝伫，霜风卷地，寒日又西衔。
<p>
</ul><p>
<p align="center">摊破诉衷情（寄友）</p>
<ul>
    夕阳低户水当楼。风烟惨淡秋。乱云飞尽碧山留。寒沙卧海鸥。浑似画，只供愁。相看空泪流。故人如欲问安不。病来今白头。
<p>
</ul><p>
<p align="center">摊破诉衷情（和）</p>
<ul>
    栏干十二绕层楼。珠帘卷素秋。当年尊酒屡迟留。识公惟白鸥。
<p>
    才得趣，又成愁。情钟我辈流。买山同隐肯来不。遥怜笑点头。
<p>
</ul><p>
<p align="center">凤栖梧（寄贺司户）</p>
<ul>
    狂滥生涯今几许。敕赐湖天，万顷烟波主。约我小舟同老去。要前一叶风掀舞。
<p>
    邂逅同寻溪上路。淡墨题诗，正在云深处。别后作书频寄语。无忘林下萧萧雨。
<p>
</ul><p>
                
<p><script src=http://www.lingshidao.com/count/count.php></script></body>

</html>
