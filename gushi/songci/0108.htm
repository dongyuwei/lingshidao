<html>
<head>
<title>古诗库：全宋词：管鉴</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">管鉴<p align="center">念奴娇（癸已重九，同陈汉卿、张叔信、王任道登金石台作）</p>
<ul>
    登高作赋，叹老来笔力，都非年少。古观重游秋色里，冷怯西风吹帽。千里江山，一时人物，迥出尘埃表。危阑同凭，皎然玉树相照。
<p>
    惆怅紫菊红萸，年年簪发、应笑人空老。北阙西江君赐远，难得一枝来到。莫话升沈，且乘闲暇，赢得清尊倒。饮酣归暮，浩歌声振林杪。
<p>
</ul>
<p align="center">念奴娇</p>
<ul>
    故有徐娘及悲欢之句
<p>
    楚山万叠，怅高情、不比当年嵩少。官况全如秋淡薄，枉却尘侵乌帽。菊蕊犹青，茱萸未紫，节意凭谁表。故园何处，暮云低尽残照。
<p>
    追念往昔佳辰，尊前绝唱，未觉徐娘老。聚散悲欢回首异，今岁古台谁到。藉甚声名，难忘风味，何日重倾倒。交情好在，雁书频寄云杪。
<p>
</ul>
<p align="center">念奴娇（丙申十二月六日赏梅，闻岑守得祠、下政将赴代归有日喜见于辞）</p>
<ul>
    寒梢冰破，问何人远寄、江南春色。似是天怜为客久，报我春归消息。茅舍疏篱，故园开处，两岁关山隔。天涯重见，向人风味如昔。
<p>
    谁念月底风前，当时青鬓、渐与花颜白。不恨一番花阴早，恨把年华虚掷。嚼蕊含香，攀条觅句，拚醉禁愁得。酒醒还是，梦魂数遍归驿。
<p>
</ul>
<p align="center">念奴娇（移节岭表，宋子渊置酒后堂饯别，出词付二姬歌以侑觞，席间和）</p>
<ul>
    两鬟娇小，向尊前、未省修蛾攒碧。唱得主人英妙句，气压三江七泽。病怯遐征，老添离抱，我是愁堆积。故园归梦，等闲吹堕南国。
<p>
    况是耐久交情，经年方幸，接从容辞色。告别匆匆聊共醉，惜此分阴如璧。锦瑟华堂，明朝回望，暮霭迷空隙。相思何处，风林月挂纤魄。
<p>
</ul>
<p align="center">水龙吟</p>
<ul>
    吸江，皆亭名
<p>
    小舟横截西江，晓来风静无尘起。霜余日暖，东君见效，梅梢春醉。壮观亭高，通幽径远，吸江临水。任全抛簿领，携家访古，清泉畔、疏阴里。
<p>
    楚蜀江山分处，望神京、三千余里。才高命偶，功名休羡，纷纷余子强健身心，团栾尊酒，此游须记。便他年富贵，园林钟鼓，只如今是。
<p>
</ul>
<p align="center">水龙吟（夷陵雪作）</p>
<ul>
    晓来密雪如筛，望中莹彻还如洗。梅花过了，东风未放，满城桃李。碎翦琼英，高林低树，巧装匀缀。更江山秀发，田畴清润，满眼是、丰年意。
<p>
    谁念危楼独倚。共飘零、茫茫天外。毫端句涩，杯中酒减，欢情难寄。天为凄凉，暂时遮尽，黄茅白苇。但神州目断，珠宫玉阙，缈三千里
<p>
</ul>
<p align="center">水调歌头（同张子仪诸公泛舟北渚，席间用子仪韵）</p>
<ul>
    平生五湖兴，梦想白苹洲。只今何处，卷帘波影漾风钩。况值晚天新霁，菱叶荷花如拭，香翠拥行舟。却为湖山好，牵思绕皇州。
<p>
    柳边堤，竹里阁，旧曾游。恍然重到，不知身世此淹留。且对碧梧修竹，领略好风凉月，大白与重浮。欲和凌云赋，佳思苦难酬。
<p>
</ul>
<p align="center">水调歌头（后十日，子仪相招游仓司后圃，舣舟堤岸，醉中再赋）</p>
<ul>
    凉意在何许，高柳荫汀洲。移船藕花深处，待得月如钩。一抹晚山残照，十顷醉红香绿，百＿列琼舟。浩歌激苍莽，豪气溢神州。
<p>
    泛芙蓉，依绿水，并英游。明年此会，可怜独是贾胡留。赖有瀛洲仙子，能应尝为国子录。少驻云霄高步，相与慰沈浮。富贵傥来尔，有酒且相酬。
<p>
</ul>
<p align="center">水调歌头（同子仪、韦之登舟青阁，用韦之韵）</p>
<ul>
    秋色浩无际，风露洗晴空。登临江山胜处，楼倚最高峰。好是夕阳低后，四野暮云齐敛，遮尽远山重。城郭参差里，烟树有无中。
<p>
    坐间客，才论斗，气如虹。挥毫万字，举双白眼送飞鸿。莫问梅仙丹灶，休觅山灵蕙帐，追忆采芝翁。便草凌云赋，归奏大明宫。
<p>
</ul>
<p align="center">水调歌头</p>
<ul>
    次韵以谢
<p>
    一雨洗烦溽，天气爽如秋。江山佳处，眼明重见旧交游。去国三千余里，俯视朝宗一水，共笑此生浮。幸我扁舟具，归欲问菟裘。
<p>
    叹君才，方进用，岂容休。銮坡凤沼，情知不为蜀人留。便恐升沈各异，后日相逢无处，别语易成愁。记取平安使，时访荻花洲。
<p>
</ul>
<p align="center">水调歌头（大雪登望京楼）</p>
<ul>
    南雪不到地，今雪瑞非常。堆檐平砌，晚来风定转飞扬。浩荡乾坤无际，洗尽蛮烟瘴雾，和气遍遐荒。满眼丰年意，民共乐时康。
<p>
    倚琼楼，临玉楼，举瑶觞。高吟低唱，从他减尽少年狂。且趁明年春好，整顿雨犁风＿，归去老农桑。唤起江南梦，先到水云乡。
<p>
</ul>
<p align="center">水调歌头（夷陵九日）</p>
<ul>
    举俗爱重九，秋至不须悲。登临昔贤胜地，空愧主人谁。滚滚长江不尽，叠叠青山无数，千载揖高姿。况有贤宾客，同醉此佳时。
<p>
    坐间菊，青作袂，玉为肌。香英泛酒，风流绝胜酌酴。莫话龙山高会，只作东篱幽想，应有故人思。北望江南路，回首暮云披。
<p>
</ul>
<p align="center">水调歌头</p>
<ul>
    举俗爱重九，我辈更钟情。良辰好景，赏心乐事古难并。正是朝廷闲暇，四序均调玉烛，一路庆丰登。况值循良守，酒与政俱成。
<p>
    倚危亭，持玉校泛金英。风高日淡，一天秋色共澄清。指点云间岳镇，寿与两宫齐久，天地永成平。岁岁同民乐，持此报君恩。
<p>
</ul>
<p align="center">满江红（北岩寺饯别张子仪，醉归口占）</p>
<ul>
    百罚深杯，都不记、归来时节。仿佛听、重城更鼓，催成离缺。江上愁心山敛翠，津头夜色沙如雪。渐中年、怀抱更深交，难为别。
<p>
    歌声缓，行云歇。尊酒散，香尘灭。想来宵何处，乱山明月。得意春风群玉府，第名早晚黄金阙。但相思、莫遣雁来时，音书绝。
<p>
</ul>
<p align="center">满江红（寄寿宋子渊，宋生朝先余一日）</p>
<ul>
    去岁兹辰，记称寿、曾陪燕席。明朝更、屈公扶醉，相过为客。间世生贤元自异，偶然先后欢连日。怅如今、五岭望三湘，云霄隔。
<p>
    松鹤算，璋德。廊庙器，神仙格。想尊前仍唱，雪中晴色。去岁尝有词云：“要知他日调元手，看取今朝雪里松。”公上清都调鼎鼐，我归旧隐寻泉石。愿年年、东阁燕嘉宾，常相忆。
<p>
</ul>
<p align="center">满江红（清明前三日登清晖作）</p>
<ul>
    十日狂风，都断送、杏花红去。却是有、海棠枝上，一分春住。桃叶桃根浑未觉，樱桃杨柳成轻负。强尊前、抖擞旧精神，谁能许。
<p>
    时不再，欢难屡。心未老，杯频举。尚不妨领略，登临佳处。山接武陵余胜气，江吞大别仍东注。叹圣贤、功业与江山，无今古。
<p>
</ul>
<p align="center">洞仙歌（访郑德兴郎中留饮）</p>
<ul>
    悠然堂上，山色浑如画。堂下梅花未多谢。向小亭、留客处，晴雪初飞，香四面，不比茅檐低亚。
<p>
    绿窗帘尽卷，吹到眉心，点缀新妆称闲雅。缓歌喉、余舞态，云遏风回，须信道、欲买青春无价。任匆匆、归去酒醒时，镇梦绕琼梢，月寒清夜。
<p>
</ul>
<p align="center">洞仙歌（夜宴梁季全大卿赏牡丹作）</p>
<ul>
    化工妙手，惯与花为主。忍便摧残任风雨。翦姚黄、移魏紫，齐集梁园，春艳艳，何必尊前解语。
<p>
    绣屏深照影，帘密收香，夜久寒生费调护。宝杯翻、银烛烂，客醉忘归，共惜此、芳菲难遇。看明年、紫禁绕莺花，谩相望、春风五云深处。
<p>
</ul>
<p align="center">蓦山溪（饶沈公雅移漕江东）</p>
<ul>
    潜藩报政，玉座勤深眷。假节上青霄，正霜风、轻寒翦翦。天香怀袖，凝燕得从容，占喜色，送新声，潋滟金荷满。
<p>
    趣装入相，盛事应重见。尽待苦留连，怕九重、兴思见晚。休文未老，金带称围腰，丹禁密，凤池深，不但长安远。
<p>
</ul>
<p align="center">蓦山溪（甲辰生日醉书示儿辈）</p>
<ul>
    老来生日，渐觉心情懒。卯酒带春酲，更昨来、东风已转。衰颜易改，不用看传神，欢意浅，酒肠a，孤负深深劝。
<p>
    浮云富贵，本自无心羡。金带便围腰，也应似、休文瘦减。君恩未报，何日赋归欤，三径乐，五湖游，趁取身强健。
<p>
</ul>
<p align="center">蝶恋花</p>
<ul>
    既出院，方见所赋，以“玉山高并两峰寒”为韵，尚余并字，因为足之
<p>
    楼倚云屏江泻镜。尊俎风流，地与人俱胜。酒力易消风力劲。归时城郭烟生暝。
<p>
    幕府俊游常许并。可惜佳辰，独阻登临兴。妙语流传空叹咏。一时珠玉交相映。
<p>
</ul>
<p align="center">定风波</p>
<ul>
    侍儿，子仪命足成词，戏作
<p>
    秋入华堂一味清。四山环碧眼双明。欲送主人天上去。无绪。一尊已带别离情。
<p>
    洞府桃花常许见。□□。为谁特地惜娉婷。时子仪侍儿久不肯出。只待明年春醉里。偎倚。耳边听唤状元声。
<p>
</ul>
<p align="center">鹧鸪天（席上赠别）</p>
<ul>
    杨柳梢头月未残。杏花开尽却春寒。宾鸿社燕寻常别，渭北江东别更难。
<p>
    尊欲尽，夜将阑。明朝马首便长安。悬知不作人间住，归去春风玉笋班。
<p>
</ul>
<p align="center">鹧鸪天</p>
<ul>
    山色初晴翠拂云。画桥流水碧粼粼。一尊不尽登临兴，归及西湖二月春。
<p>
    班缀旧，诏除新。稳看腾踏上星辰。回头却望尘凡处，应记尘凡有故人。
<p>
</ul>
<p align="center">鹧鸪天（为妻寿）</p>
<ul>
    前日新冬举寿觞。今朝喜色又非常。一阳生后逢生日，日渐舒长寿更长。
<p>
    移晚宴，庆新堂。堂前高竹早梅芳。年年一为梅花醉，醉到千回鬓未霜。
<p>
</ul>
<p align="center">鹧鸪天（宋子渊生日）</p>
<ul>
    富贵楼台玉琢成。更移玉节下西清。才高不数梅花赋，笑捻琼苞泛寿觥。
<p>
    莲幕静，宝香凝。春风和气自然生。要知他日调元手，看取今朝雪里情。
<p>
</ul>
<p align="center">鹧鸪天（为薛子昭寿）</p>
<ul>
    燕寝香中锦帐郎。二年和气蔼蒸湘。鬓间不减当年绿，眉上新添一点黄。
<p>
    征诏近，寿筵长。乍晴人意喜非常。燕莺休苦留春住，归趁薰风殿阁凉。
<p>
</ul>
<p align="center">朝中措（为文y元益寿。元益，陈鲁公之婿）</p>
<ul>
    十年班缀近彤庭。一笑下霓旌。好是平分风月，新秋特地凉生。
<p>
    华堂燕喜，流霞觞满，彩戏衣轻。要识他年荣贵，从来玉润冰清。
<p>
</ul>
<p align="center">朝中措（以海错为唐守寿）</p>
<ul>
    暖风帘幕卷春阴。歌吹画堂深。云袖纤纤捧玉，霞觞滟滟浮金。
<p>
    佳辰恨我，空传善颂，阻缀朋簪。莫笑海滨乡味，尊前会有知音。
<p>
</ul>
<p align="center">朝中措（游王沅州山亭）</p>
<ul>
    清江绕舍竹成阴。秋日共登临。地与主人俱胜，情如酒盏方深。
<p>
    故园何处，时因望眼，聊寄归心。抖擞一襟凉韵，不教簿领尘侵。
<p>
</ul>
<p align="center">朝中措（立夏日观酴作）</p>
<ul>
    一年春事到酴。何处更花开。莫趁垂杨飞絮，且随红药翻阶。
<p>
    倦游老矣，肯因名宦，孤负衔杯。寄语故园桃节，明年留待归来。
<p>
</ul>
<p align="center">柳梢青（次韵赵德庄）</p>
<ul>
    神仙堕谪。天为赋与，经纶才识。盖代声名，宗英惟向，翰林颂白。
<p>
    黄堂一笑留客。算此处、淹留未得。且对清尊，高谈风月，厌厌今夕。
<p>
</ul>
<p align="center">柳梢青（七夕诸公祖席）</p>
<ul>
    淡云微月。又是一年，新秋佳节。天上欢期，人间何事，翻成离别。
<p>
    清尊欲醉还歇。怕饮散、匆匆话别。若是经年，得回相见，甘心愁绝。
<p>
</ul>
<p align="center">好事近（张子仪席上）</p>
<ul>
    风扫暮云空，依旧四山环碧。珍重主人清意，放梅梢春色。
<p>
    m妆清唱两无尘，莲步绣鞋窄。莫怪十分沈醉，为教人消得。
<p>
</ul>
<p align="center">好事近</p>
<ul>
    列炬照梅花，仰看满空春雪。翠幕沈沈天净，挂一钩新月。
<p>
    微风不动暖光融，金杯堕琼屑。仿佛暗香吹梦，醉广寒宫阙。
<p>
</ul>
<p align="center">好事近（为妻寿）</p>
<ul>
    鸳瓦晓霜浓，酒力渐消寒力。好是一堂和气，胜十分春色。
<p>
    髯翁笑领彩衣郎，同祝寿千百。看取明年欢宴，更强如今日。
<p>
</ul>
<p align="center">好事近</p>
<ul>
    有湖北之召
<p>
    楚观落成初，还是诏书催发。却似爱山堂上，拜新除时节。
<p>
    要知君自栋梁材，开藩暂南越。早建明堂一柱，去扶持天阙。
<p>
</ul>
<p align="center">桃源忆故人（郑德舆饯别元益，余亦预席。醉中诸姬索词，为赋一阕）</p>
<ul>
    寿芽初长香英嫩。拾翠芳洲春近。倩笑脸霞羞褪。真个都风韵。
<p>
    垂鬟小舞么歌趁。莺语绿杨娇困。多少旧愁新恨。一醉浑消尽。
<p>
</ul>
<p align="center">桃源忆故人</p>
<ul>
    小园日日狂风雨。几阵桃花红去。惟有绿窗朱户。春色常如许。
<p>
    歌声屡唤飞云驻。销得行人且住。倒尽玉壶春露。醉到无愁处。
<p>
</ul>
<p align="center">菩萨蛮（德舆饯别坐间作）</p>
<ul>
    今日云山堂上客。明朝真个云山隔。人不似行云。相随长短亭。
<p>
    堂空歌韵响。清切缘云上。留住莫教飞。怕如人别离。
<p>
</ul>
<p align="center">浣溪沙（饯别陈汉卿于张叔信后堂，席上用叔信韵）</p>
<ul>
    金殿晨趋玉佩苍。君才久合侍龙章。花砖学士紫薇郎。
<p>
    小试一麾行促诏，暂留千骑且飞觞。夜堂歌暖借春光。
<p>
</ul>
<p align="center">浣溪沙</p>
<ul>
    李花开雪满空。缟裙香袂俨春容。艳妆一笑喜相逢。
<p>
    拟倩清歌留白日，且扶残醉＿东风。好迟留处却匆匆。
<p>
</ul>
<p align="center">浣溪沙</p>
<ul>
    十里狂风特地晴。天工著意送行人。负他桃李十分春。
<p>
    杜宇已催归思乱，啼莺休惹客愁新。晚风溪路净无尘。
<p>
</ul>
<p align="center">浣溪沙（寿程将）</p>
<ul>
    小小梅花巧耐寒。曛曛晴日醉醒间。茶瓯金缕鹧鸪斑。
<p>
    三寿作朋须共醉，一杯留客未应a。酒肠如海寿如山。
<p>
</ul>
<p align="center">醉落魄（正月二十日张园赏海棠作）</p>
<ul>
    春阴漠漠。海棠花底东风恶。人情不似春情薄。守定花枝，不放花零落。
<p>
    绿尊细细供春酌。酒醒无奈愁如昨。殷勤待与东风约。莫苦吹花，何似吹愁却。
<p>
</ul>
<p align="center">醉落魄（三月十日赏酴靡，时坐客沈、赵与余将终更花干复议归蜀醉中口占）</p>
<ul>
    春愁无力。酴娇软难禁摘。风流彻骨香无敌。积玉团珠，明月夜同色。
<p>
    花时易失欢难得。尊前半是将行客。为花一醉何须惜。明岁花时，何处谩相忆。
<p>
</ul>
<p align="center">醉落魄（后两日，再拉同官，席上用前韵）</p>
<ul>
    寒欺酒力。一番风雨花如摘。不与群花敌。笑吐清香，独自殿春色。
<p>
    春愁惟酒消除得。何妨常满坐中客。因花更把光阴惜。莫待春归，空对花梢忆。
<p>
</ul>
<p align="center">醉落魄（中秋前一日，饯潘德~于花光，用德~韵）</p>
<ul>
    碧云暮合。不教预赏中秋月。凉生楚观风初歇。山影沈沈，相对两奇绝。
<p>
    湘人怅望黄金节。只愁酒散仙舟发。凭谁为与＿娥说。明夜虽圆，空照人离别。
<p>
</ul>
<p align="center">生查子</p>
<ul>
    天教百媚生，赋得多情怨。背整玉搔头，宽了黄金钏。
<p>
    情随歌意深，故故回娇眄。不是不相知，只为难相见。
<p>
</ul>
<p align="center">虞美人（送杏花与陆仲虚）</p>
<ul>
    一枝繁杏千红蕊。x笑东风里。恰如歌院晓妆迟。簇簇娇娆同步、出深闺。
<p>
    风流莲幕莺花主。持送花深处。花多莫便著情偏。一一淡匀深注、总堪怜。
<p>
</ul>
<p align="center">虞美人（与客赏海棠，忆去岁临川所赋，怅然有远宦之叹。晚过楚塞作）</p>
<ul>
    海棠花下春风里。曾拚千场醉。如今老去谩情多。步绕芳丛无力、奈春何。
<p>
    蜀乡不远长安远。相向空肠断。不如携客过西楼。却是江山如画、可消忧。
<p>
</ul>
<p align="center">临江仙（十一月二十六日，雪霁，行武陵道中，江山莹彻，不类人世）</p>
<ul>
    昨日武陵溪上雪，今朝特地开晴。故留佳景付行人。琼田千顷熟，琪树万珠春。
<p>
    好是长松飘坠屑，天花时下缤纷。桃源何处更寻真。腰悬明月佩，直访玉华君。
<p>
</ul>
<p align="center">临江仙</p>
<ul>
    三月更当三十日，留春不住春归。问春还有再来时。腊前梅蕊破，相见未为迟。
<p>
    不似人生无定据，匆匆聚散难期。水遥山远谩相思。情知难舍弃，何似莫分飞。
<p>
</ul>
<p align="center">清平乐</p>
<ul>
    未春先暖。天与梅花便。点检枝头开已遍。一一檀心粉面。
<p>
    巡檐索笑题诗。老怀不似当时。犹有惜花心在，等闲羌管休吹。
<p>
</ul>
<p align="center">点绛唇（拉同官赏海棠）</p>
<ul>
    酒困诗慵，一春拚被花枝恼。艳妆浓笑。那更花中好。
<p>
    不著清尊，持底宽愁抱。须颠倒。晚风如扫。忍见枝头少。
<p>
</ul>
<p align="center">点绛唇</p>
<ul>
    去岁今朝，海棠桃杏开都遍。今年花晚。不恨春情浅。
<p>
    旋旋花开，图得春长速。且留恋。爱花心眼。常与花为伴。
<p>
</ul>
<p align="center">酒泉子（唐德兴为海棠赋酒泉子词，而尊前无能歌者，即席用韵）</p>
<ul>
    春色十分。付与海棠枝上满。清尊我亦十分倾。未忘情。
<p>
    阳春一曲唤愁醒。可惜无人歌此曲，须君别院恼春酲。绕梁声。
<p>
</ul>
<p align="center">酒泉子</p>
<ul>
    清夜将分。有酒为谁花下满，相逢轩盖暂时倾。故人情。
<p>
    海棠欲睡照教醒。烛影花光浑似锦，伴君佳句解人酲。恨无声。
<p>
</ul>
<p align="center">青玉案（永春夜宴张叔信后堂，席上用韵）</p>
<ul>
    相逢何处梅花好。深院宇、笙歌绕。春入侯门长不老。罗帏绣幕，护香藏粉，却许行人到。
<p>
    遏云清唱倾城笑。玉面花光互相照。银烛频更尊屡倒。明年应是，对花相忆，君已班清要。
<p>
</ul>
<p align="center">阮郎归（以红酒为马y寿）</p>
<ul>
    浅寒天气雨催冬。梅梢糁嫩红。天教来寿黑头公。和羹信已通。
<p>
    斟滟滟，劝重重。新＿琥珀浓。他年赐酒拆黄封。还思此会同。
<p>
</ul>
<p align="center">木兰花（唐守生日）</p>
<ul>
    乱花飞絮。却是一年春好处。留住韶光。共醉蓬莱日月长。
<p>
    翻阶红药。天上东风传近约。绿遍庭槐。看取除书一并来。
<p>
</ul>
<p align="center">西江月</p>
<ul>
    夜雨落花满地，晓风飞絮连天。苦无春恨可萦牵。只数年华暗换。
<p>
    生意惟添白发，化工不染朱颜。老来愈觉欠清闲。梦想故园春晚。
<p>
</ul>
<p align="center">西江月（为细君寿）</p>
<ul>
    好个今年生日，满堂儿女团栾。歌声不似笑声暄。满捧金杯争劝。
<p>
    富贵功名任运，佳辰乐事随缘。白头相守愿年年。只恁尊前长健。
<p>
</ul>
<p align="center">鹊桥仙</p>
<ul>
    中秋重九，等闲虚过，多病全疏酒盏。初寒时候试新醅，正好为、霜螯持满。
<p>
    诗情未减，酒肠宽在，且趁尊前强健。百年三万六千场，试屈指、如今过半。
<p>
</ul>
<p align="center">鹊桥仙（重九前一日游向氏江东二园）</p>
<ul>
    东皋圃隐，木犀开后，香遍江东十里。因香招我渡江来，悄不记、重阳青蕊。
<p>
    人生行乐，宦游佳处，闲健莫辞清醉。不寒不暖不阴晴，正是好登临天气。
<p>
</ul>
<p align="center">鹊桥仙（八月二十八日寿唐子才）</p>
<ul>
    中秋过了，重阳将近，正是一年佳处。枨黄橘绿总寻常，看丹桂、余香再吐。胸中星斗，笔端风雨，定约蟾宫高步。赐袍归带御炉薰，共岁岁、斑衣戏舞。
<p>
</ul>
<p align="center">南乡子（张子仪席上作）</p>
<ul>
    檐外雪纷纷。雾阁云窗气自温。谩道使台霜样峻，情亲。引到壶中别有春。
<p>
    尊酒负殷勤。病减杯中量几分。十五年间无限事，休论。说与梅花解笑人。
<p>
</ul>
<p align="center">玉莲环（泊英州钟石铺）</p>
<ul>
    江上青山无数。绿阴深处。夕阳犹在系扁舟，为佳景、留人住。
<p>
    已办一蓑归去。江南烟雨。有情鸥鹭莫惊飞，便相约、长为侣。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
