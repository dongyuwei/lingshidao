<html>
<head>
<title>古诗库：全宋词：李莱老</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">李莱老<p align="center">惜红衣（寄弁阳翁）</p>
<ul>
    笛送西泠，帆过杜曲。昼阴芳绿。门巷清风，还寻故人屋。苍华发冷，笑瘦影、相看如竹。幽谷。烟树晚莺，诉经年愁独。
<p>
    残阳古木。书画归船，匆匆又南北。苹洲鸥鹭素熟。旧盟续。甚日浩歌招隐，听雨弁阳同宿。料重来时候，香荡几湾红玉。
<p>
</ul>
<p align="center">青玉案（题《草窗词》卷）</p>
<ul>
    吟情老尽江南句。几千万、垂丝缕。花冷絮飞寒食路。渔烟鸥雨，燕昏莺晓，总入昭华谱。
<p>
    红衣妆靓凉生渚。环碧斜阳旧时树。拈叶分题觞咏处。荀香犹在，庾愁何许，云冷西湖赋。
<p>
</ul>
<p align="center">扬州慢（琼花次韵）</p>
<ul>
    玉倚风轻，粉凝冰薄，土花祠冷无人。听吹箫月底，传暮草金城。笑红紫、纷纷成雨，溯空如蝶，恐堕珠尘。叹而今、杜郎还见，应赋悲春。
<p>
    佩环何许，纵无情、莺燕犹惊。怅朱槛香消，绿屏梦渺，肠断瑶琼。九曲迷楼依旧，沈沈夜、想觅行云。但荒烟幽翠，东风吹作秋声。
<p>
</ul>
<p align="center">谒金门</p>
<ul>
    春意态。闲却远山横黛。香径莓苔嗟粉坏。凤靴双斗彩。
<p>
    折得花枝懒戴。犹恋鸳鸯飞盖。旧恨新愁都只在。东风吹柳带。
<p>
</ul>
<p align="center">浪淘沙</p>
<ul>
    榆火换新烟。翠柳朱檐。东风吹得落花颠。帘影翠梭悬绣带，人倚秋千。
<p>
    犹忆十年前。西子湖边。斜阳吹入画楼船。归醉夜堂歌舞月，拚却春眠。
<p>
</ul>
<p align="center">生查子</p>
<ul>
    妾情歌柳枝，郎意怜桃叶。罗带绾同心，谁信愁千结。
<p>
    楼上数残更，马上看新月。绣被怨春寒，怕学鸳鸯叠。
<p>
</ul>
<p align="center">高阳台（落梅）</p>
<ul>
    门掩香残，屏摇梦冷，珠钿糁缀芳尘。临水搴花，流来疑是行云。藓梢空挂凄凉月，想鹤归、犹怨黄昏。黯消凝。人老天涯，雁影沈沈。
<p>
    断肠不在听横笛，在江皋解佩，翳玉飞琼。烟湿荒村，背春无限愁深。迎风点点飘寒粉，怅秋娘、燕袖啼痕。更关情。青子悬枝，绿树成阴。
<p>
</ul>
<p align="center">木兰花慢（寄题荪壁山房）</p>
<ul>
    向烟霞堆里，著吟屋、最高层。望海日翻红，林霏散白，猿鸟幽深。双岑。倚天翠湿，看浮云、收尽雨还晴。晓色千松逗冷，照人眼底长青。
<p>
    闲情。玉尘风生。摹茧字，校鹅经。爱静翻缃帙，芸台几，荷制兰樱。分明。晋人旧隐，掩岩扉、月午籁沈沈。三十六梯树杪，溯空遥想登临。
<p>
</ul>
<p align="center">清平乐</p>
<ul>
    绿窗初晓。枕上闻啼鸟。不恨王孙归不早。只恨天涯芳草。
<p>
    锦书红泪千行。一春无限思量。折得垂杨寄与，丝丝都是愁肠。
<p>
</ul>
<p align="center">台城路（寄弁阳翁）</p>
<ul>
    半空河影流云碎，亭皋嫩凉收雨。井叶还惊，江莲乱落，弦月初生商素。堂深几许。渐爽入云帱，翠绡千缕。纨扇恩疏，晚萤光冷照窗户。
<p>
    文园憔悴顿老，又西风暗换，丝鬓无数。灯外残砧，琴边瘦枕，一一情伤迟暮。故人倦旅。料渭水长安，感时吟苦。正自多愁，砌蛩终夜语。
<p>
</ul>
<p align="center">浪淘沙</p>
<ul>
    宝押绣帘斜。莺燕谁家。银筝初试合琵琶。柳色春罗裁袖小，双戴桃花。芳草满天涯。流水韶华。晚风杨柳绿交加。闲倚阑干无藉在，数尽归鸦。
<p>
</ul>
<p align="center">杏花天</p>
<ul>
    年时中酒风流病。正雨暗、コ芜深径。人家寒食烟初禁。狼藉梨花雪影。
<p>
    西湖梦、红沈翠冷。记舞板、歌裙厮趁。斜阳苦与黄昏近。生怕书船归尽。
<p>
</ul>
<p align="center">小重山</p>
<ul>
    画檐簪柳碧如城。一帘几雨里，近清明。吹箫门巷冷无声。梨花月，今夜负中庭。
<p>
    远岫敛修颦。春愁吟入谱，付莺莺。红尘没马翠埋轮。西泠曲，欢梦絮飘零。
<p>
</ul>
<p align="center">倦寻芳</p>
<ul>
    缭墙黏藓，糁径飞梅，春绪无赖。绣压垂帘，骨有许多寒在。宝幄香消龙麝饼，钿车尘冷鸳鸯带。想西园，被一程风雨，群芳都碍。
<p>
    逗晓色、莺啼人起，倦倚银屏，愁沁眉黛。待拚千金，却恨好晴难买。翠苑欢游孤解佩。青门佳约妨挑菜。柳初黄，罩池塘、万丝愁霭。
<p>
</ul>
<p align="center">点绛唇</p>
<ul>
    绿染春波，袖罗金缕双。小桃匀碧。香衬蝉云湿。
<p>
    舞带歌钿，闲傍秋千立。情何极。燕莺尘迹。芳草斜阳笛。
<p>
</ul>
<p align="center">西江月（海棠）</p>
<ul>
    绿染晓云冉冉，红酣清雾冥冥。银簪悬烛锦官城。困倚墙头半影。
<p>
    雨后遍饶艳冶，燕来同作清明。更深犹唤玉靴笙。不管西池露冷。
<p>
</ul>
<p align="center">清平乐（题《草窗词》）</p>
<ul>
    日寒风细。庭馆浮花气。白发潘郎吟欲醉。绿暗蘼芜千里。
<p>
    西园南浦东城。一春多少闲情。日暮采苹歌远，梦回唤得愁生。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
