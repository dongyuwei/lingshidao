<html>
<head>
<title>古诗库：全宋词：张侃</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">张侃<p align="center">秦楼月</p>
<ul>
    冰肌削。水沉香透胭脂萼。胭脂萼。怕愁贪睡，等间梳掠。
<p>
    花前莫惜添杯酌。五更嫌怕春风恶。春风恶。东君不管，此情谁托。
<p>
</ul>
<p align="center">月上海棠</p>
<ul>
    南枝消息凭谁送。北枝寒、清晓破馀冻。横溪浸疏影，月黄昏、暗香浮动。真仙种。不与梨花同梦。洛阳姚魏争先贡。妒纷纷、红紫眩新宠。尽雪压风欺，□和羹、此时须用。烦珍重。莫作桓伊三弄。
<p>
</ul>
<p align="center">感皇恩（元夕后二日，同彦敬郎中饮洪宣慰山园红梅下，得感皇恩二关）</p>
<ul>
    住处记曾游，十年重到。罨画湖山最春早。红梅几树，一夜东风开了。矮松竹外，依然好。
<p>
    玉色醺酣，香团娇小。消得金尊共倾倒。满怀风味，前度何郎今老。徊徊疏影里、花应笑。
<p>
</ul>
<p align="center">感皇恩</p>
<ul>
    换骨有丹砂，阿谁传与。爱惜芳心不轻吐。客来烂熳，解得此情良苦。有时三两点、胭脂雨。
<p>
    旧说江南，红罗亭下，未必春光便如许。认桃辨杏，最是渠家低处。问花曾怨不、娇无语。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
