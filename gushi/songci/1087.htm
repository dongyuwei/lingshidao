<html>
<head>
<title>古诗库：全宋词：华岳</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">华岳<p align="center">瑞鹧鸪</p>
<ul>
    挑尽银缸半夜花。拍帘风劲卷龙沙。香传梅福深深意，春在钱塘小小家。
<p>
    鸳被半闲才子恨，莺簧初转史君夸。归来醉体娇无力，压尽名园无限花。
<p>
</ul>
<p align="center">瑞鹧鸪</p>
<ul>
    华月楼前见玉容。凤钗斜褪鬓云松。梅花体态香凝雪，杨柳腰肢瘦怯风。
<p>
    几向白云寻楚□，难凭红叶到吴宫。别来风韵浑如旧，犹恐相逢是梦中。
<p>
</ul>
<p align="center">满江红</p>
<ul>
    自古称稀，须信道、人生七十。当七月、庆生佳节，更逢七夕。丹鼎麻姑多两转，蟠桃王母无双实。更竹林、作者茂芝兰，俱无敌。持觞劝，辰拱北。阴功在，头俱黑。况轲亲教子，同声战国。九万鹏程当不二，八千椿寿看逾一。愿从今、屈指再从头，山中日。
<p>
</ul>
<p align="center">菩萨蛮</p>
<ul>
    玉纤倒把罗纨扇。屏山半倚羞人见。回首忽相逢。桃花生嫩红。
<p>
    见了娇无语。还向屏山去。略略转秋波。客愁无奈何。
<p>
</ul>
<p align="center">念奴娇</p>
<ul>
    倚藤临水，照丰姿自笑，天然丘壑。利鞅名缰成底事，空把此身缠缚。李杜文章，良平事业，且束之高阁。浩然归去，暮霞残照零落。
<p>
    闻道西北埃尘，东南形胜，次第清河岳。此等功名尘世事，与我初无关约。十里松萝，一蓑烟雨，说甚扬州鹤。倚栏长啸，玉轮飞上天角。
<p>
</ul>
<p align="center">满江红</p>
<ul>
    懒取冠儿，只偏带、一枝翠柏。记刺指、封书罗带，尚余残血。愁入柳眉云黛蹙，汗凝桃脸胭脂湿。把玉纤、掩定古词名，猜谁识。瓶已坠，宁无阙。盟已负，难成匹。念当年亭院，画楼东北。烛影烧残蝴蝶梦，e纹皱起鸳鸯翼。叹如今、憔悴意前欢，重门隔。
<p>
</ul>
<p align="center">霜天晓角</p>
<ul>
    裙儿六幅，谁染秋波绿。一搦柳腰两过，樽前粲粲玉。
<p>
    暑气消烦溽。日月飞车轴。线幕黄帘风露。那堪人在天北。
<p>
</ul>
<p align="center">蝶恋花</p>
<ul>
    叶底无风池面静。掬水佳人，拍破青铜镜。残月朦胧花弄影，新梳斜插乌云鬓。
<p>
    拍索闷怀添酒兴。旋撷园蔬，随分成盘。说与翠微休急性，功名富贵皆前定。
<p>
</ul>
<p align="center">南歌子</p>
<ul>
    粉絮飘琼树，摇花结玉池。蕊仙滕六逞瑰奇。都把银河细剪、做花飞。
<p>
    小院风声急，歌楼酒力微。闷中犹记去年时。呵手牵人相伴、塑狮儿。
<p>
</ul>
<p align="center">望江南</p>
<ul>
    罗雾薄、绀绿拥重重。八幅宝香薰锦绣，一床烟浪卷芙蓉。屏翠叠东风。
<p>
    云点缀，香汗透玲珑。螺髻松松沾玉润，樱唇浅浅印珠红。人在翠华中。
<p>
</ul>
<p align="center">霜天晓角</p>
<ul>
    情刀无断。割尽相思肉。说后说应难尽，除非是、写成轴。
<p>
    贴儿烦付祝。休对傍人读。恐怕那懑知后，和它也泪瀑漱。
<p>
</ul>
<p align="center">霜天晓角</p>
<ul>
    蒲帆十幅。飞破秋江绿。天际彩虹千丈，阑干外、泻寒玉。
<p>
    一雨收残溽。云山开画轴。试问故人何处，青楼在画桥北。
<p>
</ul>
<p align="center">满江红</p>
<ul>
    庙社如今，谁复问、夏松殷柏。最苦是、二江涂脑，两淮流血。壮士气虹箕斗贯，征夫汗马兜鍪湿。问孙吴、黄石几编书，何曾识。
<p>
    青玉锁，黄金阙。车万乘，骓□匹。看长驱万里，直街燕北。禹地悉归龙虎掌，尧夫更展d鹏翼。指凌烟、去路复何忧，关山隔。
<p>
</ul>
<p align="center">渔家傲</p>
<ul>
    昨夜寿星朝北极。牵牛织女排筵席。闻有谪仙先一夕。方知得。风流倬底人生日。
<p>
    慷慨英雄当路识。鹗书已凝循京秩。试问遐龄谁与敌。回■绎。撇头添个长长十。
<p>
</ul>
<p align="center">水调歌头</p>
<ul>
    英荚才开六，宝历已当千。人间收尽繁溽，凉意入虞弦。尽道荐衡交剡，更值生申佳节，喜色动闾阎。终夜望银汉，文宿贯台躔。
<p>
    定燕秦，封晋魏，信当然。处处红莲开幕，曹掾岂能淹。见说玉堂飞诏，已许金闺通籍，蓬岛伴神仙。来岁寿卮酒，应醉御炉烟。
<p>
</ul>
<p align="center">水调歌头</p>
<ul>
    万里楚天阔，一点寿星明。庭语以识歌舞，拍拍□秋声。会过牛郎六夕，圆欠嫦娥一夜，此际是佳辰。□□□□，□□□□赉予说，□神岳，庆生申。□领仓符，□兼漕节握藩旌。但□闽山建水，无地不阳春。今日范滂刘宴，来岁周公伊尹，元化斡洪钧。北阙中书令，南极老人星。
<p>
</ul>
<p align="center">满江红</p>
<ul>
    帘拍风颠，云共雨、商量欲雪。愁不寐、兽炉灰冷，寸肠千结。罗带只贪珠泪擤，金钗不整乌云侧。对菱花、空自敛双蛾，伤离别。
<p>
    心下事，凭谁说。愁与恨，如山积，被傍人调闻，呢龟成鳖。塞雁来时空怅望，梅花开后无消息。恨薄情、拚却与分飞，还重忆。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
