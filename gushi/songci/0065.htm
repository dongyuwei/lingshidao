<html>
<head>
<title>古诗库：全宋词：洪皓</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">洪皓<p align="center">点绛唇（咏梅）</p>
<ul>
    不假施朱，鹤翎初试轻红亚。为栽堂下。更咏樵人画。
<p>
    绿叶青枝，辨认诗亏价。休催也。忍寒郊野。留待东坡马。
<p>
</ul>
<p align="center">点绛唇（腊梅）</p>
<ul>
    耐久芳馨，拟将蜂蜡龙涎亚。化工裁下。风韵胜如画。
<p>
    鼻观先通，顿减沈檀价。思量也。梦游吴野。凭仗神为马。
<p>
</ul>
<p align="center">减字木兰花（和腊梅）</p>
<ul>
    蜂房余液。写就南枝凌正色。折干垂芳。点缀如生秘暗香。
<p>
    寿阳妆样。纤手拈来簪髻上。恍若还家。暂睹真花压百花。
<p>
</ul>
<p align="center">蓦山溪（和赵粹文元宵）</p>
<ul>
    鳌山凤阙，多少飞琼侣。J俟翠华临，庆新春、金波盈五。莲灯开遍，侍从尽登楼，簪花赴。传柑处。咫尺聆天语。
<p>
    厌厌欲罢，宣劝犹旁午。扶上玉花骢，更踟蹰、梨园四部。追思往事，一夕九回肠，皇恩溥。归期阻。引领江南路。
<p>
</ul>
<p align="center">木兰花慢（中秋）</p>
<ul>
    属三秋正半，暮云敛、月舒圆。误警鹤鸣皋，栖乌绕树，魑魅惊旋。寻常对三五夜，纵清光、皎洁未精妍。须是风高气爽，一轮绝后光前。
<p>
    无偏。故国迢迢，千万里、共婵娟。但陟屺瞻驰，高楼念远，宁不凄然。天涯更新雁过，□哀嗷、出塞影联翩。空俾骚人叹羡，向隅耿耿无眠。
<p>
</ul>
<p align="center">木兰花慢（重阳）</p>
<ul>
    对金商暮节，此时客、意难忘。正卉木雕零，蛩韵切，宾雁南翔。东篱有黄蕊绽，是幽人、最爱折浮觞。须信凌霜可赏，任他落帽清狂。
<p>
    茫茫。去国三年，行万里、过重阳。奈眷恋庭闱，矜怜幼稚，堕泪回肠。凭栏处空引领，望江南、不见转凄凉。羁旅登高易感，况于留滞殊方。
<p>
</ul>
<p align="center">浣溪沙（排闷）</p>
<ul>
    丧乱佳辰不易攀。四逢寒食尽投闲。踏青无处想家山。
<p>
    麟殿阻趋陪内宴，q堂遥忆侍慈颜。感时双泪滴潺潺。
<p>
</ul>
<p align="center">浣溪沙（闻王侍郎复命）</p>
<ul>
    南北渝盟久未和。斯民涂炭死亡多。不知何日戢干戈。
<p>
    赖有兴王如世祖，况闻谋帅得廉颇。蔺卿全璧我蹉跎。
<p>
</ul>
<p align="center">临江仙（怀归）</p>
<ul>
    冷落天涯今一纪，谁怜万里无家。三闾憔悴赋怀沙。思亲增怅望，吊影觉欹斜。
<p>
    兀坐书堂真可怪，销忧酒难赊。因人成事耻矜夸。何时还使节，踏雪看梅花。
<p>
</ul>
<p align="center">忆江梅</p>
<ul>
    岁在壬戌，甫临长至，张总侍御邀饮。众宾皆退，独留少款。侍婢歌江梅引，有“念此情、家万里”之句，仆曰：此词殆为我作也。又闻本朝使命将至，感慨久之。既归，不寝，追和四章，多用古人诗赋，各有一笑字，聊以自宽。如暗香、疏影、相思等语，虽甚奇，经前人用者众，嫌其一律，故辄略之。卒押吹字，非风即笛，不可易也。此方无梅花，士人罕有知梅事者，故皆注所出（旧注：阙一首。此录示乡人者，北人谓之四笑江梅引）
<p>
    天涯除馆忆江梅。几枝开。使南来。还带馀杭、春信到燕台。准拟寒英聊慰远，隔山水，应销落，赴诉谁。
<p>
    空恁遐想笑摘蕊。断回肠，思故里。漫弹绿绮。引三弄、不觉魂飞。更听胡笳、哀怨泪沾衣。乱插繁花须异日，待孤讽，怕东风，一夜吹。
<p>
</ul>
<p align="center">访寒梅（江梅引・四之二）</p>
<ul>
    春还消息访寒梅。赏初开。梦吟来。映雪衔霜、清绝绕风台。可怕长洲桃李妒，度香远，惊愁眼，欲媚谁。
<p>
    曾动诗兴笑冷蕊。效少陵，惭下里。万株连绮。叹金谷、人坠莺飞。引领罗浮、翠羽幻青衣。月下花神言极丽，且同醉，休先愁，玉笛吹。
<p>
</ul>
<p align="center">怜落梅（江梅引・四之三）</p>
<ul>
    重闺佳丽最怜梅。牖春开。学妆来。争粉翻光、何遽落梳台。笑坐雕鞍歌古曲，催玉柱，金卮满，劝阿谁。
<p>
    贪为结子藏暗蕊。敛蛾眉，隔千里。旧时罗绮。已零散、沈谢双飞。不见娇姿、真悔著单衣。若作和羹休讶晚，堕烟雨，任春风，片片吹。
<p>
</ul>
<p align="center">□□□（江梅引・四之四）</p>
<ul>
    去年湖上雪欺梅。片云开。月飞来雪月光中、无处认楼台。今岁梅开依旧雪，人如月，对花笑，还有谁。
<p>
    一枝两枝三四蕊。想西湖，今帝里。彩笺烂绮。孤山外、目断云飞。坐久花寒、香露湿人衣。谁作叫云横短玉，三弄彻，对东风，和泪吹。
<p>
</ul>
<p align="center">渔家傲（重九良辰，翻成感怆，因用前韵，少豁旅情）</p>
<ul>
    臂上萸囊悬已满。杯中菊蕊浮无限。纵使登高宁忍看。昏复旦。心肠似铁还须断。
<p>
    岁月川流难把玩。平生万事思量遍。但对割愁山似剑。聊自劝。东坡海岛犹三见。
<p>
</ul>
<p align="center">渔家傲</p>
<ul>
    圃蕙庭桐雕大半。西风不借行人便。不用留题明月观。西园宴。颜酡浪说觞无算。
<p>
    万斛羁愁推不远。千杯鲁酒何曾见。却羡南宾凫与雁。行不乱。哀鸣直到翻江岸。
<p>
</ul>
<p align="center">渔家傲</p>
<ul>
    □□□□□□□。□□□□□□□。□□□□□□□。□□□。□□□□□□□。
<p>
    正念当筵人已换。疏砧又E360谁家练。独坐愁吟搔首乱。肠欲断。凭高不见吴宫殿。
<p>
</ul>
<p align="center">渔家傲</p>
<ul>
    侍宴乐游游赏惯。今兹吊影难呼伴。欲上望乡台复倦。愁满眼。琵琶莫写昭君怨。
<p>
    满目平芜无足玩。南冠未税徒增叹。万里庭闱安否断。形魄散。此身何暇穷游观。
<p>
</ul><p align="center">忆仙姿（游汪德邵园池，在饶州作）</p>
<ul>
    试问春归何处。蜂懒蝶忙来去。婉娩倦寻芳，偶遂涉园成趣。莺语。莺语。唤起小鱼吹絮。
<p>
</ul><p>
<p align="center">忆仙姿</p>
<ul>
    乍到园亭清处。面面此君忘去。把酒挹幽人，仰止七贤高趣。吴语。吴语。弗见满城风絮。
<p>
</ul><p>
<p align="center">忆仙姿</p>
<ul>
    小憩书齐胡处。间取响泉调去。是事不关心，自得曲中深趣。无语。无语。回首暮云飞絮。
<p>
</ul><p>
<p align="center">忆仙姿</p>
<ul>
    燕敞画堂深处。夜艾不知归去。忍醉作歌词，要引遏云奇趣。娇语。娇语。似劝老人休絮。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
