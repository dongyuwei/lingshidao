<html>
<head>
<title>古诗库：全宋词：程垓</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">程垓<p align="center">满江红（忆别）</p>
<ul>
    门掩垂杨，宝香度、翠帘重叠。春寒在，罗衣初试，素肌犹怯。薄霭笼花天欲暮，小风送角声初咽。但独褰、幽幌悄无言，伤初别。
<p>
    衣上雨，眉间月。滴不尽，颦空切。羡栖梁归燕，入帘双蝶。愁绪多於花絮乱，柔肠过丁香结。问甚时、重理锦囊书，从头说。
<p>
</ul>
<p align="center">满江红</p>
<ul>
    水远山明，秋容淡、不禁摇落。况正是、楼台高处，晚凉犹薄。月在衣裳风在袖，冰生枕簟香生幕。算四时、佳处是清秋，须行乐。
<p>
    东篱下，西窗角。寻旧菊，催新酌。笑广平何事，对秋萧索。摇叶声声深院宇，折荷寸寸闲池阁。待归来、闲把木犀花，重熏却。
<p>
</ul>
<p align="center">最高楼</p>
<ul>
    旧时心事，说著两眉羞。长记得、凭肩游。缃裙罗袜桃花岸，薄衫轻扇杏花楼。几番行，几番醉，几番留。
<p>
    也谁料、春风吹已断。又谁料、春风吹已断。又谁料、朝云飞亦散。天易老，恨难酬。蜂儿不解知人苦，燕儿不解说人愁。旧情怀，消不尽，几时休。
<p>
</ul>
<p align="center">南浦</p>
<ul>
    金鸭懒熏香，向晚来春酲，一枕无绪。浓绿涨瑶窗，东风外、吹尽乱红飞絮。无言伫立，断肠惟有流莺语。碧云欲暮，空惆怅，韶华一时虚度。
<p>
    追思旧日心情，记题叶西楼，吹花南浦。老去觉欢疏，伤春恨，都付断云残雨。黄昏院落，问谁犹在凭阑处。可堪杜宇，空只解声声，催他春去。
<p>
</ul>
<p align="center">摊破江城子</p>
<ul>
    娟娟霜月又侵门。对黄昏。怯黄昏。愁把梅花，独自泛清尊。酒又难禁花又恼，漏声远，一更更，总断魂。
<p>
    断魂。断魂。不堪闻。被半温。香半温。睡也睡也，睡不稳、谁与温存。只有床前、红独伴啼痕。一夜无眠连晓角，人瘦也，比梅花，瘦几分。
<p>
</ul>
<p align="center">木兰花慢</p>
<ul>
    倩娇莺姹燕，说不尽、此时情。正小院春阑，芳园昼锁，人去花零。凭高试回望眼，奈遥山远水隔重云。谁遣风狂雨横，便教无计留春。
<p>
    谁知雁杳与鸿冥。自难寄丁宁。纵柳院颦深，桃门笑在，知属何人。衣篝几回忘了，奈残香、犹有旧时熏。空使风头卷絮，为他飘荡花城。
<p>
</ul>
<p align="center">八声甘州</p>
<ul>
    问东君、既解遣花开，不合放花飞。念春风枝上，一分花减，一半春归。忍见千红万翠，容易涨桃溪。花自随流水，无计追随。
<p>
    不忍凭高南望，记旧时行处，芳意菲菲。叹年来春减，花与故人非。总使、梁园赋在，奈长卿、老去亦何为。空搔首，乱云堆里，立尽斜晖。
<p>
</ul>
<p align="center">洞庭春色</p>
<ul>
    锦字亲裁，泪巾偷＿，细说旧时。记笑桃门巷，妆窥宝靥，弄花庭前，香湿罗衣。几度相随游冶去，任月细风尖犹未归。多少事，有垂杨眼见，红烛心知。
<p>
    如今事都过也，但赢得、双鬓成丝。叹半妆红豆，相思有分，两分青镜，重合难期。惆怅一春飞絮，梦悠扬教人分付谁。销魂处，又梨花雨暗，半掩重扉。
<p>
</ul>
<p align="center">四代好</p>
<ul>
    翠幕东风早。兰窗梦，又被莺声惊觉。起来空对，平阶弱絮，满庭芳草。厌厌未欣怀抱。记柳外、人家曾到。凭画阑、那更春好花好酒好人好。
<p>
    春好尚恐阑珊，花好又怕，飘零难保。直饶酒好□渑未抵意中人好。相逢尽拚醉倒。况人与、才情未老。又岂关、春去春来，花愁花恼。
<p>
</ul>
<p align="center">水龙吟</p>
<ul>
    夜来风雨匆匆，故园定是花无几。愁多愁极，等闲孤负，一年芳意。柳困花慵，杏青梅小，对人容易。算好春长在，好花长见，元只是、人憔悴。
<p>
    回首池南旧事。恨星星、不堪重记。如今但有，看花老眼，伤时清泪。不怕逢花瘦，只愁怕、老来风味。待繁红乱处，留云借月，也须拚醉。
<p>
</ul>
<p align="center">玉漏迟</p>
<ul>
    一春浑不见，那堪又是，花飞时节。忍对危栏数曲，暮云千叠。门外星星柳眼，看还似、当时风月。愁万结。凭谁为我，殷勤低说。
<p>
    不是惯却春心，奈新燕传情，旧莺饶舌。冷篆余香，莫放等闲消歇。纵使繁缃褪尽，犹有酴堪折。魂梦切。如今不奈，飞来蝴蝶。
<p>
</ul>
<p align="center">折红英</p>
<ul>
    桃花暖。杨花乱。可怜朱户春强半。长记忆。探芳日。笑凭郎肩，＿红偎碧。惜惜惜。
<p>
    春宵短。离肠断。泪痕长向东风满。凭青翼。问消息。花谢春归，几时来得。忆忆忆。
<p>
</ul>
<p align="center">上平西（惜春）</p>
<ul>
    爱春归，忧春去，为春忙。旋点检、雨障云妨。遮红护绿，翠帏罗幕任高张。海棠明月杏花天，更惜浓芳。
<p>
    唤莺吟，招蝶拍，迎柳舞，倩桃妆。尽唤起、万籁笙簧。一觞一咏，尽教陶写绣心肠。笑他人世漫嬉游，拥翠偎香。
<p>
</ul>
<p align="center">瑶阶草</p>
<ul>
    空山子规叫，月破黄昏冷。帘幕风轻，绿暗红又尽。自从别后，粉销香腻，一春成病。那堪昼闲日永。
<p>
    恨难整。起来无语，绿萍破处池光净。闷理残妆，照花独自怜瘦影。睡来又怕，饮来越醉，醒来却闷。看谁似我孤令。
<p>
</ul>
<p align="center">碧牡丹</p>
<ul>
    睡起情无著。晓雨尽，春寒弱。酒盏飘零，几日顿疏行乐。试数花枝，问此情何若。为谁开，为谁落。
<p>
    正愁却。不是花情薄。花元笑人萧索。旧观千红，至今冷梦难讠乇。燕麦春风，更几人惊觉。对花羞，为花恶。
<p>
</ul>
<p align="center">满庭芳（时在临安晚秋登临）</p>
<ul>
    南月惊乌，西风破雁，又是秋满平湖。采莲人尽，寒色战菰蒲。旧信江南好景，一万里、轻觅莼鲈。谁知道，吴侬未识，蜀客已情孤。
<p>
    凭高，增怅望，湘云尽处，都是平芜。问故乡何日，重见吾庐。纵有荷纫芰制，终不似、菊短篱疏。归情远，三更雨梦，依旧绕庭梧。
<p>
</ul>
<p align="center">念奴娇</p>
<ul>
    秋风秋雨，正黄昏、供断一窗愁绝。带减衣宽谁念我，难忍重城离别。转枕褰帷，挑灯整被，总是相思切。知他别后，负人多少风月。
<p>
    不是怨极愁浓，只愁重见了，相思难说。料得新来魂梦里，不管飞来蝴蝶。排闷人间，寄愁天上，终有归时节。如今无奈，乱云依旧千叠。
<p>
</ul>
<p align="center">雪狮儿</p>
<ul>
    断云低晚，轻烟带暝，风惊罗幕。数点梅花，香倚雪窗摇落。红炉对谑。正酒面、琼酥初削。云屏暖，不知门外，月寒风恶。
<p>
    迤逦慵云半掠。笑盈盈、闲弄宝筝弦索。暖极生春，已向横波先觉。花娇柳弱。渐倚醉、要人搂著。低告讠乇。早把被香熏却。
<p>
</ul>
<p align="center">摸鱼儿</p>
<ul>
    掩凄凉、黄昏庭院，角声何处呜咽。矮窗曲屋风灯冷，还是苦寒时节。凝伫切。念翠被熏笼，夜夜成虚设。倚阑愁绝。听凤竹声中，犀影帐外，簌簌酿寒轻雪。
<p>
    伤心处，却忆当年轻别。梅花满院初发。吹香弄蕊无人见，惟有暮云千叠。情未彻。又谁料而今，好梦分胡越。不堪重说。但记得当初，重门锁处，犹有夜深月。
<p>
</ul>
<p align="center">闺怨无闷</p>
<ul>
    天与多才，不合更与，＿柳怜花情分，甚总为才情，恼人方寸。早是春残花褪。也不料、一春都成病。自失笑，因甚腰围半减，珠泪频＿。
<p>
    难省。也怨天、也自恨。怎免千般思忖。倩人说与，又却不忍。拚了一生愁闷。又只恐、愁多无人问。到这里，天也怜人，看他稳也不稳。
<p>
</ul>
<p align="center">孤雁儿</p>
<ul>
    在家不觉穷冬好。向客里、方知道。故园梅花正开时，记得清尊频倒。高烧红蜡，暖熏罗幌，一任花枝恼。
<p>
    如今客里伤怀抱。忍双鬓、随花老。小窗独自对黄昏，只有月华飞到。假饶真个，雁书频寄，何以归来早。
<p>
</ul>
<p align="center">孤雁儿（有尼从人而复出者，戏用张子野事赋此）</p>
<ul>
    双鬓乍绾横波溜。记当日、香心透。谁教容易逐鸡飞，输却春风先手。天公元也，管人憔悴，放出花枝瘦。
<p>
    几宵和月来相就。问何事、春山斗。只应深院锁婵娟，枉却娇花时候。何时为我，小梯横阁，试约黄昏后。
<p>
</ul>
<p align="center">意难忘</p>
<ul>
    花拥鸳房。记＿肩髻小，约鬓眉长。轻身翻燕舞，低语转莺簧。相见处，便难忘。肯亲度瑶觞。向夜阑，歌翻郢曲，带换韩香。
<p>
    别来音信难将。似云收楚峡，雨散巫阳。相逢情有在，不语意难量。些个事，断人肠。怎禁得＿惶。待与伊、移根换叶，试又何妨。
<p>
</ul>
<p align="center">一丛花</p>
<ul>
    伤春时候一凭阑。何况别离难。东风只解催人去，也不道、莺老花残。青笺未约，红绡忍泪，无计锁征鞍。
<p>
    宝钗瑶钿一时闲。此恨苦天a。如今直恁抛人去，也不念、人瘦衣宽。归来忍见，重楼淡月，依旧五更寒。
<p>
</ul>
<p align="center">蓦山溪</p>
<ul>
    老来风味，是事都无可。只爱小书舟，剩围着、琅\几个。呼风约月，随分乐生涯，不羡富，不忧贫，不怕乌蟾堕。
<p>
    三杯径醉，转觉乾坤大。醉后百篇诗，尽从他、龙吟鹤和。升沈万事，还与本来天，青云上，白云间，一任安排我。
<p>
</ul>
<p align="center">满江红</p>
<ul>
    葺屋为舟，身便是、烟波钓客。况人间元似，泛家浮宅。秋晚雨声篷背稳，夜深月影窗棂白。□满船诗酒满船书，随意索。
<p>
    也不怕，云涛隔。也不怕，风帆侧。但独醒还睡，自歌还拍。卧后从教鳅鳝舞，醉来一任乾坤窄。恐有时、撑向大江头，占风色。
<p>
</ul>
<p align="center">小桃红</p>
<ul>
    不恨残花妥。不恨残春破。只恨流光，一年一度，又催新火。纵青天白日系长绳，也留春得么。
<p>
    花院重教锁。春事从教过。烧＿园林，尝梅台榭，有何不可。已安排、珍簟小胡床，待日长闲坐。
<p>
</ul>
<p align="center">芭蕉雨</p>
<ul>
    雨过凉生藕叶。晚庭消尽暑，浑无热。枕簟不胜香滑。争奈宝帐情生，金尊意惬。
<p>
    玉人何处梦蝶。思一见冰雪。须写个帖儿、丁宁说。试问道、肯来么，今夜小院无人，重楼有月。
<p>
</ul>
<p align="center">红娘子</p>
<ul>
    小小闲窗底。曲曲深屏里。一枕新凉，半床明月，留人欢意。奈梅花引里唤人行，苦随他无计。
<p>
    几点清觞泪。数曲乌丝纸。见少离多，心长分短，如何得是。到如今、留下许多愁，枉教人憔悴。
<p>
</ul>
<p align="center">醉落魄（赋石榴花）</p>
<ul>
    夏围初结。绿深深处红千叠。杜鹃过尽芳菲歇。只道无春，满意春犹惬。
<p>
    折来一点如猩血。透明冠子轻盈帖。芳心蹙破情忧切。不管花残，犹自拣双叶。
<p>
</ul>
<p align="center">一翦梅</p>
<ul>
    旧日心期不易招。重来孤负，几个良宵。寻常不见尽相邀。见了知他，许大无聊。
<p>
    昨夜花插翠翘。影落清溪，应也魂消。假饶真个住山腰。那个金章，换得渔樵。
<p>
</ul>
<p align="center">一翦梅</p>
<ul>
    小会幽欢整及时。花也相宜。人也相宜。宝香未断烛光低。莫厌杯迟。莫恨欢迟。
<p>
    夜渐深深漏渐稀。风已侵衣。露已沾衣。一杯重劝莫相违。何似休归。何自同归。
<p>
</ul>
<p align="center">眼儿媚（陆校：按此调亦系朝中措，作眼儿媚误）</p>
<ul>
    一枝烟雨瘦东墙。真个断人肠。不为天寒日暮，谁怜水远山长。
<p>
    相思月底，相思竹外，犹自禁当。只恐玉楼贪梦，输他一夜清香。
<p>
</ul>
<p align="center">浪淘沙</p>
<ul>
    山尽雨溪头。水合天浮。行人莫赋大江愁。且是芙蓉城下水，还送归舟。
<p>
    鱼雁两悠悠。烟断云收。谁教此水却西流。载我相思千点泪，还与青楼。
<p>
</ul>
<p align="center">雨中花令</p>
<ul>
    闻说海棠开尽了。怎生得、夜来一笑。颦绿枝头，落红点里，问有愁多少。
<p>
    小园闭门春悄悄。禁不得、瘦腰如袅。豆蔻浓时，酴香处，试把菱花照。
<p>
</ul>
<p align="center">雨中花令</p>
<ul>
    旧日爱花心未了。紧消得、花时一笑。几日春寒，连宵雨闷，不道幽欢少。
<p>
    记得去年深院悄。□梁畔，一枝香袅说与西楼，后来明月，莫把菱花照。
<p>
</ul>
<p align="center">雨中花令</p>
<ul>
    卷地芳春都过了。花不语、对人含笑。花与人期，人怜花病，瘦似人多少。
<p>
    闻道重门深悄悄。愁不尽、露啼烟袅。断得相思，除非明月，不把花枝照。
<p>
</ul>
<p align="center">凤栖梧（客临安，连日愁霖，旅枕无寐，起作）</p>
<ul>
    九月江南烟雨里。客枕凄凉，到晓浑无寐。起上小楼观海气。昏昏半约渔樵市。
<p>
    断雁西边家万里。料得秋来，笑我归无计。剑在床头书在几。未甘分付黄花泪。
<p>
</ul>
<p align="center">凤栖梧</p>
<ul>
    有客钱塘江上住。十日斋居，九日愁风雨。断送一春弹指去。荷花又绕南山渡。
<p>
    湖上幽寻君已许。消息不来，望得行云暮。芳草梦魂应记取。不成忘却池塘句。
<p>
</ul>
<p align="center">凤栖梧</p>
<ul>
    门外飞花风约住。消息江南，已酿黄梅雨。蜀客望乡归不去。当时不合催南渡。
<p>
    忧国丹心曾独许。纵吐长虹，不奈斜阳暮。莫道春光难揽取。少陵辨得寻花句。
<p>
</ul>
<p align="center">凤栖梧（南窗偶题）</p>
<ul>
    薄薄窗油清似镜。两面疏帘，四壁文书静。小篆焚香消日永。新来识得闲中性。
<p>
    人爱人嫌都莫问。絮自沾泥，不怕东风紧。只有诗狂消不尽。夜来题破窗花影。
<p>
</ul>
<p align="center">凤栖梧（送子廉侄南下）</p>
<ul>
    九月重湖寒意早。目断黄云，冉冉连衰草。惨别临江愁满抱。酒尊时事都相恼。
<p>
    闻道吴天消息好。鸳鸯西池，咫尺君应到。若见故人相问劳。为言未分书舟老。
<p>
</ul>
<p align="center">愁倚阑（三荣道上赋）</p>
<ul>
    山无数，雨萧萧。路迢迢。不似芙蓉城下去，柳如腰。
<p>
    梦随春絮飘飘。知他在、第几朱桥。说与杜鹃休唤怕魂销。
<p>
</ul>
<p align="center">渔家傲（彭门道中早起）</p>
<ul>
    野店无人霜似水。清灯照影寒侵被。门外行人催客起。因个事。老来方有思家泪。
<p>
    寄问梅花开也未。爱花只有归来是。想见小乔歌舞地。浑含喜。天涯不念人憔悴。
<p>
</ul>
<p align="center">渔家傲</p>
<ul>
    独木小舟烟雨湿。燕儿乱点春江碧。江上青山随意觅。人寂寂。落花芳草催寒食。
<p>
    昨夜青楼今日客。吹愁不得东风力。细拾残红书怨泣。流水急。不知那个传消息。
<p>
</ul>
<p align="center">临江仙（合江放舟）</p>
<ul>
    送我南来舟一叶，谁教催动鸣榔。高城不见水茫茫。云湾才几曲，折尽九回肠。
<p>
    买酒浇愁愁不尽，江烟也共凄凉。和天瘦了也何妨。只愁今夜雨，更做泪千行。
<p>
</ul>
<p align="center">临江仙</p>
<ul>
    浓绿锁窗闲院静，照人明月团团。夜长幽梦见伊难。瘦从香脸薄，愁到翠眉残。
<p>
    只道花时容易见，如今花尽春阑。画楼依旧五更寒。可怜红绣被，空记合时欢。
<p>
</ul>
<p align="center">朝中措</p>
<ul>
    矮窗西畔翠荷香。人在小池塘。何事未拈棋局，却来闲倚胡床。
<p>
    金盆弄水，玉钗鬓，妆懒何妨。莫道困来不饮，今宵却恨天凉。
<p>
</ul>
<p align="center">朝中措（茶词）</p>
<ul>
    华筵饮散撤芳尊。人影乱纷纷。且约玉骢留住，细将团凤平分。
<p>
    一瓯看取，招回酒兴，爽彻诗魂。歌罢清风两腋，归来明月千门。
<p>
</ul>
<p align="center">朝中措（汤词）</p>
<ul>
    龙团分罢觉芳滋。歌彻碧云词。翠袖且留纤玉，沈香载捧水＿半瓯轻啜，愁绪如丝。记取临分余味，图教归后相思。
<p>
</ul>
<p align="center">朝中措（咏三十九数）</p>
<ul>
    真游六六洞中仙。骑鹤下三天。休道日斜岁暮，行年方是韶华乐天诗有“行年三十九，岁暮日斜时”之句。
<p>
    相逢一笑，此心不动，须待明年。要得安排稳当，除非四十相连。
<p>
</ul>
<p align="center">朝中措</p>
<ul>
    片花飞后水东流。无计挽春留。香小谁栽杜若，梦回依旧扬州。
<p>
    破瓜年在，娇花艳冶，舞柳纤柔。莫道刘郎霜鬓，才情未放春休。
<p>
</ul>
<p align="center">醉落魄（别少城，舟宿黄龙）</p>
<ul>
    风催雨促。今番不似前欢足。早来最苦离情毒。唱我新词，掩著面儿哭。
<p>
    临行只怕人行远，殷勤更写多情曲。相逢已是腰如束。从此知他，还减几分玉。
<p>
</ul>
<p align="center">酷相思</p>
<ul>
    月挂霜林寒欲坠。正门外、催人起。奈离别、如今真个是。欲住也、留无计。欲去也、来无计。
<p>
    马上离魂衣上泪。各自个、供憔悴。问江路梅花开也未。春到也、须频寄。人到也、须频寄。
<p>
</ul>
<p align="center">生查子</p>
<ul>
    溪光曲曲村，花影重重树。风物小桃源，春事还如许。
<p>
    情知送客来，又作寻芳去。可惜一春诗，总为闲愁赋。
<p>
</ul>
<p align="center">生查子</p>
<ul>
    长记别郎时，月淡梅花影。梅影又横窗，不见江南信。
<p>
    无心换夕香，有分怜朝镜。不怕瘦棱棱，只怕梅开尽。
<p>
</ul>
<p align="center">忆王孙</p>
<ul>
    萧萧梅雨断人行。门掩残春绿荫生。翠被寒灯枕自横。梦初惊。窗外啼鹃催五更。
<p>
</ul>
<p align="center">卜算子</p>
<ul>
    枕簟暑风消，帘幕秋风动。月到夜来愁处明，只照团衾凤。
<p>
    去意杳无凭，别语愁难送。一纸鱼笺枕底香，且做新来梦。
<p>
</ul>
<p align="center">卜算子</p>
<ul>
    独自上层楼，楼外青山远。望以斜阳欲尽时，不见西飞雁。
<p>
    独自下层楼，楼下蛩声怨。待到黄昏月上时，依旧柔肠断。
<p>
</ul>
<p align="center">卜算子</p>
<ul>
    几日赏花天，月淡荼＿小。写尽相思唤不来，又是花飞了。
<p>
    春在怕愁多，春去怜欢少。一夜安排梦不成，月堕西窗晓。
<p>
</ul>
<p align="center">霜天晓角</p>
<ul>
    几夜锁窗揭。素蟾光似雪。恰恨照人＿枕，纱厨爽、簟纹滑。
<p>
    迤逦篆香簟。好坏谁共说。若是知人风味，来分取、半床月。
<p>
</ul>
<p align="center">霜天晓角</p>
<ul>
    玉清冰样洁。几夜相思切。谁料浓云遮拥，同心带、甚时结。
<p>
    匆匆休惜别。还有来时节。记取江阴归路，须共踏、夜深月。
<p>
</ul>
<p align="center">乌夜啼</p>
<ul>
    杨柳拖烟漠漠，梨花浸月溶溶。吹香院落春还尽，憔悴立东风。
<p>
    只道芳时易见，谁知密约难通。芳园绕遍无人问，独自拾残红。
<p>
</ul>
<p align="center">乌夜啼（醉枕不能寐）</p>
<ul>
    白酒欺人易醉，黄花笑我多愁。一年只有秋光好，独自却悲秋。
<p>
    风急常吹梦去，月迟多为人留。半黄橙子和诗卷，空自伴床头。
<p>
</ul>
<p align="center">乌夜啼</p>
<ul>
    绿外深深柳巷，红间曲曲花楼，一春想见贪游台，不道有人愁。
<p>
    三月东风易老，几宵明月难留。酴白尽窗前也，还肯醉来否。
<p>
</ul>
<p align="center">瑞鹧鸪（瑞香）</p>
<ul>
    东风冷落旧梅台。犹喜山花拂面开。绀色梁衣春意静，水沈熏骨晚风来。
<p>
    柔条不学丁香结，矮树仍参茉莉栽。安得方盆载幽植，道人随处作香材。
<p>
</ul>
<p align="center">瑞鹧鸪（春日南园）</p>
<ul>
    门前杨柳绿成阴。翠坞笼香径自深。迟日暖熏芳草眼，好风轻撼落花心。
<p>
    无多春恨莺难语，最晚朝眠蝶易寻。惟有狂醒不相贷，酿成憔悴到如今。
<p>
</ul>
<p align="center">青玉案（用贺方回韵）</p>
<ul>
    宝林岩畔凌云路。记藉草、寻梅去。咏绿书红知几度。行云归后，碧云遮断，寂寞人何处。
<p>
    一声长笛江天暮。别后谁吟倚楼句。匀面照溪心已许。欲凭锦字，写人愁去，生怕梨花雨。
<p>
</ul>
<p align="center">好事近（资中道上无双堠感怀作）</p>
<ul>
    别梦记春前，春尽苦无归日。想见鹊声庭院，误几回消息。
<p>
    万重离恨万重山，无处说思忆。只有路傍双堠，也随人孤只。
<p>
</ul>
<p align="center">好事近（待月不至）</p>
<ul>
    天淡一帘秋，明月几时来得。何事桂底香近，把清光邀勒。
<p>
    人间明晦总由天，何必问通塞。且为人如月好，醉莫分南北。
<p>
</ul>
<p align="center">好事近</p>
<ul>
    烟尽戍楼空，又是一帘佳月。何事山城留滞，负好花时节。
<p>
    烧灯翦彩没心情，应有翠娥说。欲借好风吹恨，奈乱云愁叠。
<p>
</ul>
<p align="center">好事近</p>
<ul>
    急雨闹冰荷，销尽一襟烦暑。趁取晚凉幽会，近翠阴浓处。
<p>
    风梢危滴撼珠玑，洒面得新句。莫怪玉壶倾尽，待月明归去。
<p>
</ul>
<p align="center">点绛唇</p>
<ul>
    梅雨收黄，暑风依旧闲庭院。露荷轻颤。只有香浮面。
<p>
    挂起西窗，月淡无人见。幽情远。随钗低扇。好个凉方便。
<p>
</ul>
<p align="center">如梦令</p>
<ul>
    风入藕花翻动。夜气与香俱纵。月又带风来，凉意一襟谁共。情重。情重。可惜短宵无梦。
<p>
</ul>
<p align="center">清平乐</p>
<ul>
    山城桃李。催促春无几。日日为花须早起。犹□惜花无计。
<p>
    阿谁留得春风。长教绕绿围红。莫遣十分芳意，输他万点愁容。
<p>
</ul>
<p align="center">清平乐（酬王静父红木犀词）</p>
<ul>
    秋香谁买。散入琉璃界。点缀小红全不碍。还却铅华余债。
<p>
    夜来月底相期。一枝未觉香迟。恰似青绫帐底，绛罗初试裙儿。
<p>
</ul>
<p align="center">清平乐（咏雪）</p>
<ul>
    疏疏整整。风急花无定。红烛照筵寒欲凝。时见筛帘玉影。
<p>
    夜深明月笼纱。醉归凉面香斜。犹有惜梅心在，满庭误作吹花。
<p>
</ul>
<p align="center">清平乐</p>
<ul>
    绿深红少。柳外横桥小。双燕不知幽梦好。惊起碧窗春晓。
<p>
    起来＿憧多时。玉台金镜慵移。多少春愁未说，却来闲数花枝。
<p>
</ul>
<p align="center">望秦川（早春感怀）</p>
<ul>
    柳弱眠初醒，梅残舞尚痴。春阴将冷傍帘帏。又是东风和恨、向人归。
<p>
    乐事灯前记，愁肠酒后知。老来无计遣芳时。只有闲情随分、品花枝。
<p>
</ul>
<p align="center">望秦川</p>
<ul>
    竹粉翻新箨，荷花拭靓妆。断云侵晚度横塘。小扇斜钗依约、傍牙床。
<p>
    蘸蜜分红荔，倾筒泻碧香。醉时风雨醒时凉。明月多情依旧、过西厢。
<p>
</ul>
<p align="center">望秦川</p>
<ul>
    翠黛随妆浅，铢衣称体香。好风偏与十分凉。却扇含情独自、绕池塘。
<p>
    碧藕丝丝嫩，红榴叶叶双。牵丝摘叶为谁忙。情到厌厌拚醉、又何妨。
<p>
</ul>
<p align="center">天仙子</p>
<ul>
    惨惨霜林冬欲尽。又是溪梅寒弄影。矮窗曲屋夜烧香，人已静。灯垂炉。
<p>
    点滴芭蕉和雨听。约个归期犹未定。一夜梦魂终不稳。知他勾得许多情，真个闷。无人问。说与画楼应不信。
<p>
</ul>
<p align="center">望江南（夜泊龙桥滩前遇雨作）</p>
<ul>
    篷上雨，篷底有人愁。身在汉江东畔去，不知家在锦江头。烟水两悠悠。
<p>
    吾老矣，心事几时休。沈水熨香年似日，薄云垂帐夏如秋。安得小书舟家有拟舫名书舟。
<p>
</ul>
<p align="center">南歌子</p>
<ul>
    雨燕翻新幕，风鹃绕旧枝。画堂春尽日迟迟。又是一番平绿、涨西池。
<p>
    病起尊难尽，腰宽带易垂。不堪村落子规啼。问道行人一去、几时归。
<p>
</ul>
<p align="center">南歌子（杨光辅又寄示寻春）</p>
<ul>
    淡霭笼青琐，轻寒薄翠绡。有人憔翠带宽腰。又见东风、不忍见柔条。
<p>
    闷酒尊难寻，亲香篆易销。夜来溪雪已平桥。溪上梅魂凭仗、一相招。
<p>
</ul>
<p align="center">南歌子（早春）</p>
<ul>
    梅坞飞香定，兰窗翠色齐。水边沙际又春归。领略东风、能有几人知。
<p>
    爱月眠须晚，寻花去未迟。谁家庭院更芳菲。费尽才情、休负一春诗。
<p>
</ul>
<p align="center">南歌子</p>
<ul>
    荷盖倾新绿，榴巾蹙旧红。水亭烟榭晚凉中。又是一钩新月、静方栊。
<p>
    丝藕清如雪，橱纱薄似空。好维今夜与谁同。唤取玉人来共、一帘风。
<p>
</ul>
<p align="center">南歌子</p>
<ul>
    野水寻溪路，青山踏晚春。偶来相值却钟情。一树琼瑶洗尽、客衣襟。
<p>
    曲沼通诗梦，幽窗净俗尘。何时散发伴袒裙。后夜相思生怕、月愁人。
<p>
</ul>
<p align="center">南乡子</p>
<ul>
    几日诉离尊。歌尽阳关不忍分。此度天涯真个去，销魂。相送黄花落叶村。
<p>
    斜日又黄昏。萧寺无人半掩门。今夜粉香明月泪，休论。只要罗巾记旧痕。
<p>
</ul>
<p align="center">浪淘沙</p>
<ul>
    才合又轻离。心事多违。小窗灯影记亲移。可奈酒酣花困处，不省人归。
<p>
    山翠又如眉。肠断幽期。相思有梦阿谁知。莫遣重来风絮乱，不似当时。
<p>
</ul>
<p align="center">浪淘沙</p>
<ul>
    老去懒寻花。独自生涯。几枝疏影浸窗纱。昨夜月来人不睡，看尽横斜。
<p>
    门外欲啼鸦。香意凌霞。从渠千树绕人家。世上一枝元也足，不要随他。
<p>
</ul>
<p align="center">摊破南乡子</p>
<ul>
    休赋惜春诗。留春住、说与人知。一年已负东风瘦，说愁说恨，数期数刻，只望归时。
<p>
    莫怪杜鹃啼。真个也、唤得人归。归来休恨花开了，梁间燕子，且教知道，人也双飞。
<p>
</ul>
<p align="center">祝英台（晚春）</p>
<ul>
    坠红轻，浓绿润，深院又春晚。睡起厌厌，无语小妆懒。可堪三月风光，五更魂梦，又都被、杜鹃催攒。
<p>
    怎消遣。人道愁与春归，春归愁未断。闲倚银屏，羞怕泪痕满。断肠沈水重熏，瑶琴闲理，奈依旧、夜寒人远。
<p>
</ul>
<p align="center">虞美人</p>
<ul>
    轻红短白东城路。忆得分襟处。柳丝无赖舞春柔。不系离人只解、系离愁。
<p>
    如今花谢春将老。柳下无人到。月明门外子规啼。唤得人愁争似、唤人归。
<p>
</ul>
<p align="center">长相思</p>
<ul>
    对重阳。感重阳。身在西风天一方。年年人断肠。
<p>
    景凄凉。客凄凉。纵有黄花只异乡。晚云连梦长。
<p>
</ul>
<p align="center">长相思</p>
<ul>
    酒孤斟。客孤吟。戏马台荒露草深。英雄何处寻。
<p>
    爱登临。莫登临。定是愁来关客心。暮天烟水沈。
<p>
</ul>
<p align="center">长相思</p>
<ul>
    风敲窗。雨敲窗。窗外芭蕉云作幢。声声愁对床。
<p>
    剔银缸。点银缸。梦采芙蓉隔一江。几时蝴蝶双。
<p>
</ul>
<p align="center">鹊桥仙（秋日寄怀）</p>
<ul>
    角声吹月，风声落枕，梦与柔肠俱断。谁教当日太情浓，扬不下、新愁一段。
<p>
    黄花开了，梅花开未，曾约那时相见。莫教容易负幽期，怕真个、孤他泪眼。
<p>
</ul>
<p align="center">醉落魄</p>
<ul>
    晚凉时节。翠梧风定蝉声歇。有人睡起香浮颊。倚著阑干，笑拣青荷叶。
<p>
    如今往事愁难说。曲池依旧闲风月。田田翠盖香罗叠。留得露痕，都是泪珠结。
<p>
</ul>
<p align="center">减字木兰花</p>
<ul>
    双双相并。一点红边偏照映。玉翦云裁。不比浮花共蒂开。
<p>
    几回心曲。选胜摘来情自足。插向云鬟。要与仙郎比并看。
<p>
</ul>
<p align="center">谒金门（杏花）</p>
<ul>
    春悄悄。红到一枝先巧。酒入半腮微带卯。粉寒香未饱。
<p>
    芳意枝头偏闹。困尽蜂须莺爪。拟倩玉纤和露拗。情多愁易搅。
<p>
</ul>
<p align="center">谒金门（荼＿）</p>
<ul>
    花簇簇。触眼万条垂玉。小院春深窗锁绿。水沈风断续。
<p>
    明月又侵楼曲。羞向枕囊拘束。只待夜深清影足。醉来花底宿。
<p>
</ul>
<p align="center">谒金门（陪苏子重诸友饮东山）</p>
<ul>
    乌帽侧。行遍杏花春色。野意青青分陇麦。人家烟水隔。
<p>
    春事莫催行客。弹指青梅堪摘。醉倚暮天江拍拍。雨晴沙路白。
<p>
</ul>
<p align="center">谒金门（病起）</p>
<ul>
    花半湿。一霎晚云笼密。天气未佳风又急。小庭愁独立。
<p>
    酒病起来无力。懊恼篆烟锁碧。一饷春情无处觅。小屏山数尺。
<p>
</ul>
<p align="center">谒金门</p>
<ul>
    春夜雨。催润柳塘花坞。小院深深门几许。画帘香一缕。
<p>
    独立晚庭凝伫。细把花枝闲数。燕子不来天欲暮。说愁无处所。
<p>
</ul>
<p align="center">谒金门</p>
<ul>
    风阵阵。吹落杨花无定。酒病厌厌三月尽。花檀红自隐。
<p>
    新绿轩窗清润。月影又移墙影。手捻青梅无处问。一春长闷损。
<p>
</ul>
<p align="center">谒金门</p>
<ul>
    浓睡醒。惊对一帘秋影。桐叶乍零风不定。半窗疏雨影。
<p>
    愁与年光不尽。老入星星双鬓。只拟上楼寻远信。雁遥烟水暝。
<p>
</ul>
<p align="center">蝶恋花</p>
<ul>
    日下船篷人未起。一个燕儿，说尽伤春意。江上残花能有几。风催雨促成容易。
<p>
    湖海客心千万里。著力东风，推得人行未。相次桃花三月水。菱歌谁伴西湖醉。
<p>
</ul>
<p align="center">蝶恋花</p>
<ul>
    满路梅英飞雪粉。临水人家，先得春光嫩。楼底杏花楼外影。墙东柳线墙西恨。
<p>
    撷翠揉红何处问。暖入眉峰，已作伤春困。归路月痕弯一寸。芳心只为东风损。
<p>
</ul>
<p align="center">蝶恋花（春风一夕浩荡，晓来柳色一新）</p>
<ul>
    寒意勒花春未足。只有东风，不管春拘束。杨柳满城吹又绿。可人青眼还相属。
<p>
    小叶星星眠未熟。看尽行人，唱彻阳关曲。心事一春何计续。芳条未展眉先蹙。
<p>
</ul>
<p align="center">蝶恋花（自东江乘晴过＿颐渚园小饮）</p>
<ul>
    晴带溪光春自媚。绕翠萦青，来约东风醉。云补断山疏复缀。雨回绿野清还丽。
<p>
    拄杖不妨舒客意。临水人家，问有花开未。江左风流今有几。逢春不要人憔悴。
<p>
</ul>
<p align="center">蝶恋花</p>
<ul>
    翠幕成阴帘拂地。池馆无人，四面生凉意。荷气竹香俱细细。分明著莫清风袂。
<p>
    玉枕如冰笙似水。才横钗，早被莺呼起。今夜月明人未睡。只消三四分来醉。
<p>
</ul>
<p align="center">蝶恋花</p>
<ul>
    画阁红炉屏四向。梅拥寒香，次第侵帷帐。烛影半低花影幌。修眉正在花枝傍。
<p>
    ＿粉偎香羞一饷。未识春风，已觉春情荡。醉里不知霜月上。归来已踏梅花浪。
<p>
</ul>
<p align="center">蝶恋花</p>
<ul>
    楼角吹花烟月堕。的韶妍，又向梅心破。钗上彩＿看一个。赏心已觉春生坐。
<p>
    莫恨年华风雨过。人日嬉游，次第连灯火。翠幄高张金盏大。已拚醉袖随香。
<p>
</ul>
<p align="center">蝶恋花</p>
<ul>
    小院菊残烟雨细。天气＿凉，恼得人憔悴。被暖橙香羞早起。玉钗一任慵云坠。
<p>
    楼上珠帘钩也未。数尺遥山，供尽伤高意。伫立不禁残酒味。绣罗依旧和香睡。
<p>
</ul>
<p align="center">蝶恋花（月下有感）</p>
<ul>
    小院秋光浓欲滴。独自钩帘，细数归鸿翼。鸿断天高无处觅。矮窗催暝蛩催织。
<p>
    凉月去人才数尺。短发萧骚，醉傍西风立。愁眼望天收不得。露华衣上三更湿。
<p>
</ul>
<p align="center">蝶恋花</p>
<ul>
    晴日溪山春可数。水绕池塘，知有人家住。寻日寻花花不语。旧时春恨还如许。
<p>
    苦恨东风无意绪。只解催花，不解催人去。日晚荒烟迷古戍。断魂正在梅花浦。
<p>
</ul>
<p align="center">菩萨蛮</p>
<ul>
    和风暖日西郊路。游人又踏青山去。何处碧云衫。映溪才两三。
<p>
    疏松分翠黛。故作羞春态。回首杏烟消。月明归渡桥。
<p>
</ul>
<p align="center">菩萨蛮</p>
<ul>
    春回绿野烟光薄。低花矮柳田家乐。陇麦又青青。喧蜂闲趁人。
<p>
    野翁忘近远。怪识刘郎面。断却小桥溪。怕人溪外知。
<p>
</ul>
<p align="center">菩萨蛮（访江东外家作）</p>
<ul>
    画桥拍拍春江绿。行人正在春江曲。花润接平川。有人花底眠。
<p>
    东风元自好。只怕催花老。安得万垂杨。系教春日长。
<p>
</ul>
<p align="center">菩萨蛮</p>
<ul>
    平芜冉冉连云绿。斜阳衬雨明溪足。小鸭睡晴沙。翠烘三两花。
<p>
    春光闲婉娩。尽日无人见。试著小屏山。图归云际看。
<p>
</ul>
<p align="center">菩萨蛮（正月三日西山即事）</p>
<ul>
    山头翠树调莺舌。山腰野菜飞黄蝶。来为等闲休。去成多少愁。
<p>
    小庭花木改。犹有啼痕在。别后不曾看。怕花和泪残。
<p>
</ul>
<p align="center">菩萨蛮</p>
<ul>
    罗衫乍试寒犹怯。妒花风雨连三月。灯冷闭门时。有愁谁得知。
<p>
    此情真个苦。只为当时语。莫道絮沾泥。絮飞魂亦飞。
<p>
</ul>
<p align="center">菩萨蛮</p>
<ul>
    夜来花底莺饶舌。把人心事分明说。许大好因缘。只成容易传。
<p>
    春阑无好计。唯有归来是。从此玉台前。晓妆休太妍。
<p>
</ul>
<p align="center">菩萨蛮</p>
<ul>
    小窗荫绿清无暑。篆香终日萦兰炷。冰簟涨寒涛。清风一枕高。
<p>
    有人团扇却。门掩庭花落。少待月侵床。教他魂梦凉。
<p>
</ul>
<p align="center">菩萨蛮（回文）</p>
<ul>
    暑庭消尽风鸣树。树鸣风尽消庭暑。横枕一声莺。莺声一枕横。
<p>
    扇纨低粉面。面粉低纨扇。凉月淡侵床。床侵淡月凉。
<p>
</ul>
<p align="center">菩萨蛮</p>
<ul>
    东风有意留人住。熏风无意催人去。去住两茫然。相逢成短缘。
<p>
    平生花柳笑。过后关心少。今日奈情何。为伊饶恨多。
<p>
</ul>
<p align="center">菩萨蛮</p>
<ul>
    去年恰好双星节。鹊桥未渡人离别。不恨障云生。恨他真个行。
<p>
    天涯消息近。不见乘莺影。楼外鹧鸪声。几回和梦惊。
<p>
</ul>
<p align="center">菩萨蛮</p>
<ul>
    浅寒带暝和烟下。轻阴挟雨随风洒。翠幕护重帘。篆香销半奁。
<p>
    平生风雨夜。怕近芭蕉下。今夕定愁多。萧萧声奈何。
<p>
</ul>
<p align="center">菩萨蛮</p>
<ul>
    客窗曾剪灯花弄。谁教来去如春梦。冷落旧梅台。小桃相次开。
<p>
    人间春易老。只有山中好。闲却槿花篱。莫教溪外知。
<p>
</ul>
<p align="center">菩萨蛮</p>
<ul>
    晓烟笼日浮山翠。春风著水回川媚。远近碧重重。人家山色中。
<p>
    野花香自度。似识幽人处。安得著三间。与山终日闲。
<p>
</ul>
<p align="center">菩萨蛮</p>
<ul>
    扶犁野老田东睡。插花山女田西醉。醉眼眩东西。看看桃满溪。
<p>
    耕桑山下足。纨绮人间俗。莫管旧东风。从教吹软红。
<p>
</ul>
<p align="center">木兰花</p>
<ul>
    疏枝半作窥窗老。又是一年春意早。风低小院得香迟，月傍女墙和影好。
<p>
    去年苦被离情恼。今日逢花休草草。后时花紫尽从他，且趁先春拚醉倒。
<p>
</ul>
<p align="center">鹧鸪天</p>
<ul>
    昨夜思量直到明。拂明心绪更愁人。风披露叶高低怨，冷雨寒烟各自轻。
<p>
    休赖酒，莫求神。为谁教尔许多情。如今早被思量损，好更当时做弄成。
<p>
</ul>
<p align="center">入塞</p>
<ul>
    好思量。正秋风、半夜长。奈银缸一点。耿耿背西窗。衾又凉。枕又凉。
<p>
    露华凄凄月半床。照得人、真个断肠。窗前谁浸木犀黄。花也香。梦也香。
<p>
</ul>
<p align="center">桃源忆故人</p>
<ul>
    粉霜拂拂凝香砌。酝酿梅花天气。月上小窗如水。冷浸人无寐。
<p>
    平生可惯闲憔悴。担负新愁不起。消遗夜长无计。只倚熏香睡。
<p>
</ul>
<p align="center">愁倚阑</p>
<ul>
    春犹浅，柳初芽。杏初花。杨柳杏花交影处，有人家。
<p>
    玉窗明暖烘霞。小屏上、水远山斜。昨夜酒多春睡重，莫惊他。
<p>
</ul>
<p align="center">乌夜啼</p>
<ul>
    静院槐风绿涨，小窗梅雨黄垂。欲看春事留连处，惟有夜寒知。
<p>
    魂梦长闲消午醉，扫花共坐风凉。归来窗北有胡床。兴在羲皇以上。
<p>
</ul>
<p align="center">忆秦娥</p>
<ul>
    青门深。海棠开尽春阴阴。春阴阴。万重云水，一寸归心。
<p>
    玉楼深锁烟消沈。知他何日同登临。同登临。待收红泪，细说如今。
<p>
</ul>
<p align="center">忆秦娥</p>
<ul>
    情脉脉。半黄橙子和香擘。和香擘。分明记得，袖香熏窄。
<p>
    别来人远关山隔。见梅不忍和花摘。和花摘。有书无雁，寄谁归得。
<p>
</ul>
<p align="center">忆秦娥</p>
<ul>
    愁无语。黄昏庭院黄梅雨。黄梅雨。新愁一寸，旧愁千缕。
<p>
    杜鹃叫断空山苦。相思欲计人何许。人何许。一重云断，一重山阻。
<p>
</ul>
<p align="center">西江月</p>
<ul>
    众绿初围夏荫，老红犹驻春妆。画帘燕子日偏长。静看新雏来往。
<p>
    □□□□□□，□□□□□□。□□□□□□□。□□□□□□。
<p>
</ul>
<p align="center">西江月</p>
<ul>
    □□□□□□，□□□□□□。□□□□□□□。□□□□□□。
<p>
    汲井漫随兰炷，心情半怯罗衣。粉香消尽无人觑，只门外、子规啼。
<p>
</ul>
<p align="center">乌夜啼</p>
<ul>
    墙外雨肥梅子，阶前水绕荷花。阴阴庭户熏风满，水纹簟、怯菱芽。
<p>
    春尽难凭燕语，日长惟有蜂衙。沈香火冷珠帘暮，个人在、碧窗纱。
<p>
</ul>
<p align="center">浣溪沙（病中有以阑花相供者，戏书）</p>
<ul>
    天女殷勤著意多。散花犹记病维摩。肯来丈室问云何。
<p>
    腰佩摘来烦玉笋，鬓香分处想秋波。不知真个有情么。
<p>
</ul>
<p align="center">浣溪沙</p>
<ul>
    遥想当年出凤雏。王□风有未全疏。只今朱绂为谁纡。
<p>
    芳草池塘春梦后，粉香帘幕晓晴初。一簪华发要人梳。
<p>
</ul>
<p align="center">浣溪沙</p>
<ul>
    翠葆扶疏傍药阑。乱红飘洒满书单。清明时节又看看。
<p>
    小雨勒成春尾恨，东风偏作夜来寒。琴心老尽不须弹。
<p>
</ul>
<p align="center">浣溪沙</p>
<ul>
    薄日移影午暑空。一杯何事便潮红。扇纨挥尽却疏慵。
<p>
    早睡情怀冰枕外，夜来消息雨荷中。不须留烛眩房栊。
<p>
</ul>
<p align="center">浣溪沙</p>
<ul>
    闲倚前荣小扇车。晚妆无力云鸦。凝情香落一庭花。
<p>
    笑挽清风归玉枕，懒随缺月傍窗纱。羞红两脸上娇霞。
<p>
</ul>
<p align="center">鹧鸪天</p>
<ul>
    木落江空又一秋。天寒几日不登楼。红绡帐里橙犹在，青琐窗深菊未收。
<p>
    新画阁，小书舟。篆烟熏得晚香留。只因贪伴开炉酒，恼得红儿一夜讴。
<p>
</ul>
<p align="center">鹧鸪天（寄少城）</p>
<ul>
    泪湿芙蓉城上花。片飞何事苦参差。锁深不奈莺无语，巢稳争如燕有家。
<p>
    情未老，鬓先华。可怜各自淡生涯。桃花不解知人意，犹自沾泥也学他。
<p>
</ul>
<p align="center">一落索</p>
<ul>
    门外莺寒杨柳。正减欢疏酒。春阴早是做人愁，更何况、花飞后。
<p>
    莫倚东风消瘦。有酴入手。尽偎香玉醉何妨，任花落、愁依旧。
<p>
</ul>
<p align="center">一落索（歌者索词，名之一东）</p>
<ul>
    小小腰身相称。更著人心性。一声歌起绣帘阴，都遏住、行云影。
<p>
    闻道玉郎家近。被春风勾引。从今莫怪一东看，自压尽、人间韵。
<p>
</ul>
<p align="center">破阵子</p>
<ul>
    小小红泥院宇，深深翠色屏帏。簇定熏炉酥酒软，门外东风寒不知，恰疑三月时
<p>
    钗影半11绿子，歌声轻度红儿。醉里不愁更漏断，更要梅花看几枝。起来霜月低
<p>
</ul>
<p align="center">一剪梅（冬至）</p>
<ul>
    斗转参横一夜霜。玉律声中，又报新阳。起来无绪赋行藏。只喜人间，一线添长。
<p>
    帘幕垂垂月半廊。节物心情，都付椒觞。年华渐晚鬓毛苍。身外功名，休苦思量。
<p>
</ul>
<p align="center">木兰花（二江得书作）</p>
<ul>
    别时已有重来愿。谁料情多天不管。分明咫尺是青楼，抵死浓云遮得遍。
<p>
    寄声只倚西飞雁。雁落书回空是怨。领愁归去有谁知，水又茫茫山又断。
<p>
</ul>
<p align="center">生查子（春日闺情）</p>
<ul>
    兰帷夜色高，绣被春寒拥。何事玉楼人，屡踏杨花梦。
<p>
    分明相见陈，不道幽情重。乞个好因缘，莫待来生种。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
