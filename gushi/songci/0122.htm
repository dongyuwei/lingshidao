<html>
<head>
<title>古诗库：全宋词：吕胜己</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">吕胜己<p align="center">沁园春</p>
<ul>
    月晃虚窗，风掀斗帐，晓来梦回。见满川惊鹭，长空瑞鹤，联翩来下，翔舞徘徊。旋放金盘承积块，更轻撼琼壶撩冻澌。毡帏小，近宝炉兽炭，沈水兰煤。
<p>
    寒威。酒力相欺。荐绿蚁霜螯左右持。问岁岁祯祥，如何中断，年年梅月，因甚愆期。上绀碧楼，城高百尺，看白玉虬龙奔四围。纷争罢，正残鳞败甲，天上交飞。
<p>
</ul>
<p align="center">醉桃源（即阮郎归）</p>
<ul>
    山翁可是爱登台。看云日几回。恨无语似谪仙才。空教云去来。
<p>
    思往事，引深杯。长歌感壮怀。霜风晚下扫阴霾。天心宝鉴开。
<p>
</ul>
<p align="center">醉桃源（题清晖阁）</p>
<ul>
    马蹄西路赏春妍。重来十五年。好山如带水如环。红楼罨画闲。
<p>
    人易老，景如前。停杯俯逝川。归舟回首望云烟。秦人隔洞天。
<p>
</ul>
<p align="center">醉桃源</p>
<ul>
    去年手种十株梅。而今犹未开。山翁一日走千回。今朝蝶也来。
<p>
    高树杪，暗香微。a香越恼怀。更烧银烛引春回。英英露粉腮。
<p>
</ul>
<p align="center">蝶恋花</p>
<ul>
    墙角栽梅分两下。夹竹穿松，巧傍柴门亚。不似西湖明月夜。展开一片江南画。
<p>
    老子寻芳心已罢。为爱孤高，结约如莲社。清静界中观物化。憧憧门外驰车马。
<p>
</ul>
<p align="center">蝶恋花（一名凤栖梧长沙作）</p>
<ul>
    天际行云红一缕。无尽青山，江水悠悠去。更上层楼凭远处。凄凉今古悲三楚。
<p>
    心事多端谁共语。酒醒愁来，望望家何所。薄宦漂零成久旅。天涯却羡鸿遵渚。
<p>
</ul>
<p align="center">蝶恋花（观雪作）</p>
<ul>
    姑射真仙蓬海会。驭气乘龙，作意游方外。冬后翦花飞素彩。腊前陨璞抛团块。
<p>
    幂幂绵云相映带。川谷林峦，混一乾坤大。白玉装成全世界。江湖点染微瑕H。
<p>
</ul>
<p align="center">蝶恋花（长沙送同官先归邵武）</p>
<ul>
    屈指瓜期犹渺渺。羡子征鞍，去上长安道。到得故园春正好。桃腮杏脸迎门笑。
<p>
    闻道难兄登显要。雁字云霄，花萼应同调。旧恨新愁须拚了。功名趁取方年少。
<p>
</ul>
<p align="center">蝶恋花</p>
<ul>
    眼约心期常未足。邂逅今朝，暂得论心曲。忽堕鲛珠红簌簌。双眸翦水明如烛。
<p>
    可恨匆匆归去速。去去行云，望断凄心目。何似当初情未熟。免教添得愁千斛。
<p>
</ul>
<p align="center">蝶恋花（霰雨雪词）</p>
<ul>
    天色沈沈云色赭。风搅阴寒，浩荡吹平野。万斛珠玑天弃舍。长空撒下鸣鸳瓦。
<p>
    玉女凝愁金阙下。褪粉残妆，和泪轻挥洒。欲降尘凡飙驭驾。翩翩白凤先来也。
<p>
</ul>
<p align="center">长相思</p>
<ul>
    体夭夭。步飘飘。绶带金泥缕绛绡。珑璁趁步摇。
<p>
    浅霞消。两峰遥。斜插层楼金系腰。花羞人面娇。
<p>
</ul>
<p align="center">长相思（效南唐体）</p>
<ul>
    展颦蛾。抹流波。并插玲珑碧玉梭。松分两髻螺。
<p>
    晓霜和。冻轻呵。拍罢《阳春》《白雪》歌。偎人春意多。
<p>
</ul>
<p align="center">长相思（探梅摘归）</p>
<ul>
    冒寒吹。访琼姬。行到青山遇玉肌。凝情欲待谁。
<p>
    出疏篱。手同携。踏月随香清夜归。乘欢拨冻醅。
<p>
</ul>
<p align="center">浣溪沙</p>
<ul>
    浅著铅华素净妆。翩跹翠袖拂云裳。傍人作意捧金觞。
<p>
    曲度清悲云冉冉，花飞零乱月茫茫。梦回人去似高唐。
<p>
</ul>
<p align="center">浣溪沙</p>
<ul>
    直系腰围鹤间霞。双垂项帕凤穿花。新妆全学内人家。
<p>
    惠性芳心谁得似，饶嗔□恶也还他。只消凡事与饶些。
<p>
</ul>
<p align="center">清平乐</p>
<ul>
    红尘久住。仙驭凌波去。本似行云无定处。那更腊残风雨。
<p>
    瑶芳片片轻飞。但留青子栾枝。孤负岁寒幽意，如今却与春宜。
<p>
</ul>
<p align="center">清平乐（咏木犀）</p>
<ul>
    灵心暗属。髻垒黄金粟。寂静虚堂情不足。微步徘徊山麓。
<p>
    蕊珠宫里新妆。生香全似瑶芳。应为莺花留恋，人间暂歇鸾凤。
<p>
</ul>
<p align="center">促拍满路花（瑞香）</p>
<ul>
    名花无影迹，寒气日凄凉。人间千万树，歇芬芳。紫微宫女，仙驭降霓裳。名在仙班簿，不属尘凡，洞天密锁云窗。
<p>
    遗连宝珥，人世识天香。凝寒承雨露，傲冰霜。凌仙仙子，邂逅水云乡。更约南枝友，游遍江南，共归三岛扶桑。
<p>
</ul>
<p align="center">谒金门（闻莺声作）</p>
<ul>
    花满树。两个黄鹂相语。恰似碧城双玉女。对歌还对舞。
<p>
    可惜娟娟楚楚。同伴彩云归去。居士心如泥上絮。那能无恨处。
<p>
</ul>
<p align="center">谒金门</p>
<ul>
    嗟久客。又见他乡寒食。流水断桥春寂寂。孤村烟火息。
<p>
    白去红飞无迹。千树总成新碧。醉里伤春愁似织。东风欺酒力。
<p>
</ul>
<p align="center">谒金门</p>
<ul>
    芳思切。旧事不堪重说。浓露凝香花喷血。花心双蛱蝶。
<p>
    燕语莺啼都歇。又过清明时节。记得离歌三两阕。未歌先哽咽。
<p>
</ul>
<p align="center">谒金门</p>
<ul>
    春又过。那更雨摧风挫。留得浅红三两朵。竹梢烟雾锁。
<p>
    把酒对花危坐。多病多愁都可。舞蝶游蜂迷道左。惜春忙似我。
<p>
</ul>
<p align="center">谒金门</p>
<ul>
    秋夜静。屋上狂风初定。两两啼蛄相答应。灯蛾摇烛影。
<p>
    枕上鸡声遥听。起舞良宵偏永。明日谩寻吊剑整。衰颜重揽镜。
<p>
</ul>
<p align="center">谒金门（早梅）</p>
<ul>
    芳信拆。漏泄东君消息。帝殿宝炉烟未熄。龙香飘片白。
<p>
    点缀枯梢的。疏影荡摇寒碧。指与纤纤教自摘。枝横云鬓侧。
<p>
</ul>
<p align="center">谒金门</p>
<ul>
    天气暖。开了荼＿一半。红日迟迟风拂面。阶前花影乱。
<p>
    俊雅风流不见。定被莺花留恋。千尺游丝舒又＿。系人心上线。
<p>
</ul>
<p align="center">谒金门</p>
<ul>
    歌罢奏。敛步拂开罗袖。宾扇轻摇香汗透。软香沾素手。
<p>
    小立偎人良久。一寸娇波横溜。心事未言眉已皱。无端催劝酒。
<p>
</ul>
<p align="center">南乡子</p>
<ul>
    斗笠棹扁舟。碧水湾头放自流。尽日垂丝鱼不上，优游。更觉心松奈得愁。
<p>
    行客语沧洲。笑道渔翁太拙休。万事要求须有道，何由。教与敲针换曲钩。
<p>
</ul>
<p align="center">南乡子</p>
<ul>
    纵棹越溪船。破浪冲涛到碧湾。种就长堤千亩竹，无边。插玉屯云满渭川。
<p>
    平日乐归田。不恋荣华不慕仙。得个容身栖隐处，宽闲。每日江边理钓竿。
<p>
</ul>
<p align="center">减字木兰花</p>
<ul>
    烟云变化。面面青山如展画。俯对平川。野水烟村远接天。
<p>
    有时纵目。景物繁华观不足。月下风头。一曲清讴博见楼。
<p>
</ul>
<p align="center">瑞鹤仙（栽梅）</p>
<ul>
    南州春又到。向腊尽冬残，冰姑先报。芳心爱春早。露生香馥馥，靓妆皎皎。诗人最巧。道竹外、斜枝更好。旋移根引水，浇培松竹，凑成三妙。
<p>
    回首。当年客里，荆棘途中，幸陪欢笑。闲愁似扫。记风雪、关山道。待飘花结子，和羹煮酒，还我山居送老。那青红、浪蕊浮花，尽锄去了。
<p>
</ul>
<p align="center">瑞鹤仙（嘲博见楼）</p>
<ul>
    倚阑观四远。近有客登临，故相磨难。山形欠舒展。小峰峦云树，晦明更变。江淮楚甸。又何曾、分明在眼。但临深、自觉身高，未可便名博见。
<p>
    休辨。吾心乐处，不要他人，共同称善。痴儿浅浅。因他谩说一遍。问还知宴坐，回光收视，大地河山尽现。待於中、会得些时，举觞奉劝。
<p>
</ul>
<p align="center">瑞鹤仙（众会谢右司赵鄂州劝酒二首右司）</p>
<ul>
    人生如意少。谁得似仙翁，身名俱好。亨衢腾踏早。驾双旌五马。便居蓬岛。闽山蜀道。秉玉节、油幢屡到。号当今、有脚阳春，处处变愁成笑。
<p>
    尤妙。晚陪论道。密赞调元，虎符重剖。去劳自保。奉香火、归来了。见煌煌甲第，两两龙驹，绿鬓朱颜未到。是平生、种德阴功，自天有报。
<p>
</ul>
<p align="center">瑞鹤仙（鄂州）</p>
<ul>
    金枝联玉叶。世代有宗英，声华烨烨。君侯更超绝。抱不群才气，壮图英发。津途轨辙。□武上、青宵迥别。自玉阶、契合君王，拍拍满怀风月。
<p>
    奇绝。身居萧散，志在功名，眼高天阔。恩来魏阙。长江上驻旌节。待胡尘有警，纶巾羽扇，谈笑周郎事业。恁时看、国倚强宗，诏褒伟烈。
<p>
</ul>
<p align="center">瑞鹤仙</p>
<ul>
    人多於其上藉草酌酒歌乐
<p>
    残梅飘簌簌。看柳上春归，柔条新绿。娇莺离幽谷。弄弹簧清响，飞迁乔木。年华妞迅速。叹浮生、流晖转烛。自春来、每每遨游，多办九霞＿X。
<p>
    溪北。踏青微步，斗草慵眠，锦P花褥。铅华簇簇。歌声妙、间丝竹。爱一川好处，高山流水，不减城南杜曲。笑平生、卓地无锥，老来富足。
<p>
</ul>
<p align="center">满江红</p>
<ul>
    往事千端，都笑道、衰翁宦拙。今会得、人情物态，尽皆休说。广厦尽堪舒笑傲，层楼又见凌空阔。试闲思、画戟比衡门，谁优劣。
<p>
    尘里事，无休歇。楼上趣，真奇绝。有一川虚旷，万山环列。识破古今如旦暮，肯将物我刚分别。愿时时、与客坐楼心，谈风月。
<p>
</ul>
<p align="center">满江红（中秋日）</p>
<ul>
    屈指重阳，有半月、犹零九日。且停待、今宵月上，宝轮飞出。有客最谙闲况味，无人会得真消息。算何须、抵死要荣华，劳心力。
<p>
    楼观迥，遥山碧。槽m小，真珠滴。随分赏、闲亭别圃，好天良夕。篱畔行看金蕊耀，林梢便见瑶芳白。玩春来、夏去复秋冬，尘中客。
<p>
</ul>
<p align="center">满江红（登长沙定王台和南轩张先生韵）</p>
<ul>
    小立危亭，风惨淡、斜阳满目。望渺渺、湘江一派，楚山千簇。芳草连云迷远树，断霞散绮飞孤鹜。感骚人、赋客向来词，愁如束。
<p>
    嗟远宦，甘微粟。惊世事，伤浮俗。且经营一醉，未怀荣辱。君不见、渊明归去后，一觞自泛东篱菊。仰高风、寂寞奠生刍，人如玉。
<p>
</ul>
<p align="center">满江红（辛丑年假守沅州，蒙恩贬罢，归次长沙道中作）</p>
<ul>
    忆昔西来，春已暮、余寒犹力。正迤逦、登山临水，未嗟行役。云笈偶寻高士传，桃川又访秦人迹。向此时、游宦兴阑珊，归无策。
<p>
    归计定，归心迫。惊换岁，犹为客。还怅望、家山千里，迥无消息。□□不堪泥路远，烟林赖有梅花白。为孤芳、领略岁寒情，谁人识。於时部使者一二人，修私怨，攘微功，阴加中伤，不遗余力。有一故人当道，甚怜无辜，津送之意甚动，逆旅不至狼狈者，故人之恩也，遂发兴於风雨梅花之间。
<p>
</ul>
<p align="center">满江红（题博见楼）</p>
<ul>
    物理分明，人事巧、元来是拙。常自觉、满怀春意，向他谁说。剩喜登临频眺望，那知出处成迂阔。细闲思、萧散较贪痴，谁为劣。
<p>
    高楼上，蝉声歇。飞栋外，云行绝。见明河星斗，半空森列。领略光阴成赋咏，等档酬唱休旌别。要良辰、把酒倩佳宾，嘲风月。
<p>
</ul>
<p align="center">满江红（赴长沙幕府，别饯，送客）</p>
<ul>
    拍碎红牙，一声上、梁尘暗落。纨扇掩、雏莺叶下，巧呈绰约。字字只愁郎＿浅，声声似怨年华薄。坐中人、相顾感幽怀，添萧索。
<p>
    歌暂阕，杯交错。人又去，情怀＿。那堪听风雨，渭城吹角。去去已离闽岭路，行行渐近滕王阁。便无情、山海曾相逢，坚心著。
<p>
</ul>
<p align="center">满江红（郡集观舞）</p>
<ul>
    檀板频催，双捻袖、飞来趁拍。锦P上、娇抬粉面，浅蛾脉脉。鸾觑莺窥秋水净，鸿惊凤翥祥云白。看妖娆、体态与精神，天仙谪。
<p>
    带紧，弓靴窄。花压帽，云垂额。□回雪、定拚醉倒，厌厌良夕。明日恨随芳草远，回头目断遥山隔。料多情、应也念行人，思佳客。
<p>
</ul>
<p align="center">满江红</p>
<ul>
    墙下松筠，并手种、花窠尽著。试屈指、一年前事，恍然如昨。繁杏新荷春夏景，疏梅细菊秋冬约。渭川翁、随分小生涯，些官爵。
<p>
    分物我，争强弱。都做梦，谁先觉。好一条平路，是人迷却。斑鬓已灰心里事，瘦藤谩挂瓢中药。愿当今、四海九州人，同欢乐。
<p>
</ul>
<p align="center">满江红（观雪述怀）</p>
<ul>
    雪压山颓，谁撒下、琼花玉蕊。寒气凛、沈沈天籁，望迷千里。群雀耐寒枯树顶，扁舟独钓平沙觜。把江南、图画展开看，都难比。
<p>
    台榭远，合临喜。楼阁上，歌声起。赏时光，居士独怜愁底。安得四方寒＿彦，归吾广厦千间里。但今生、此愿得从心，心休矣。
<p>
</ul>
<p align="center">满江红</p>
<ul>
    惨惨枯梢，初疑似、真酥点滴。见深红蒂萼，方认早梅消息。粉艳牵连春意动，冰姿照映霜华白。伴苍松、修竹似幽人，相寻觅。
<p>
    香远近，枝南北。幽涧畔，疏篱侧。便佣儿贩妇，也知怜惜。渭水渔翁方入社，西湖处士成陈迹。爱平生、炯炯岁寒心，无今昔。
<p>
</ul>
<p align="center">江城子（盆中梅）</p>
<ul>
    年年腊后见冰姑。玉肌肤。点琼酥。不老花容，经岁转敷腴。向背稀稠如画里，明月下、影疏疏。
<p>
    江南有客问征途。寄音书。定来无。且傍盆池，巧石倚浮图。静对北山林处士，妆点就、小西湖。
<p>
</ul>
<p align="center">江城子</p>
<ul>
    一钩新月下庭西。绣帘低。漏声迟。小宴幽欢，依约似当时。娇盼注人都不语，眉黛蹙，鬓云＿。
<p>
    街槐阴下玉骢嘶。苦相催。醉中归。可惜明朝，秋色满东篱。只恐又成轻别也，情脉脉，恨凄凄。
<p>
</ul>
<p align="center">满庭芳（乙已八月十日登博见楼作）</p>
<ul>
    丹＿浮空，琉璃耀日，上云楼阁眈眈。□□居士，燕坐息玄谈。十载劳心问道，今悟罢、截日停参。凝神处，九苞丹凤，翔舞在山南。
<p>
    喃喃。成障碍，千经万论，从此休贪。且陶陶兀兀，对酒醺酣。清兴有时狂放，扁舟上、绿水澄潭。渔歌起，从他两岸，齐笑老翁憨。
<p>
</ul>
<p align="center">卜算子</p>
<ul>
    人事几时穷，我性偏宜静。世上谁无富贵心，到了须由命。
<p>
    闲里且偷安，醉后休教醒。醉里高妙入神，妙处君须听。
<p>
</ul>
<p align="center">卜算子</p>
<ul>
    梅蕾破香时，雪月交光夜。何处飞来两玉娥，体态双闲雅。
<p>
    纵目碧城楼，劝酒留云榭。唱底仙家古道情，分付知音者。
<p>
</ul>
<p align="center">瑞鹧鸪（登博见楼作）</p>
<ul>
    与君蹑足共凭阑。俯视周回四面山。目静鲁邦心渺渺，气吞梦泽意闲闲。
<p>
    烟云变化更明晦，乌鹊忘机互往还。唤取黄尘冠盖客，暂来徒倚片时间。
<p>
</ul>
<p align="center">瑞鹧鸪</p>
<ul>
    几时芟棘翦蒿蓬。付我天然地一弓。乔木茂林森耸耸，遥岑叠嶂碧重重。
<p>
    水心台榭超尘表，楼上乾坤跨域中。黄鹤巴陵千古事，那知不是此衰翁。
<p>
</ul>
<p align="center">感皇恩（雁汊泊舟作）</p>
<ul>
    秋意满江湖，雨轻风熟，上水扁舟片帆速。远山低岸，贪看浅红深绿。不知回柁尾，沧湾宿。
<p>
    推枕起来，举杯相属。休叹风尘为微禄。几年行路，但觉登临不足。且翻楚调入，清江曲。
<p>
</ul>
<p align="center">临江仙（同王侯二公登裴公亭）</p>
<ul>
    忽忆裴公台上去，远空秋气棱棱。万山一水秀还明。此时三楚客，何意续骚经。
<p>
    爱竹子猷参杖履，能诗侯喜同登。赓酬不尽古今情。清风生白尘，侧月照疏星。
<p>
</ul>
<p align="center">好事近（和人题渭川钓渔图韵）</p>
<ul>
    风景好樵川，郭外三洲烟渚。过尽古今清逸，奈天公不与。
<p>
    地灵人意曾符同，留待烟霞侣。一棹轻舟开岸，弄滩声风雨。
<p>
</ul>
<p align="center">好事近</p>
<ul>
    宿面浅匀妆，梅粉旋生春色。绣草冠儿宫样，系丁香新缬。
<p>
    凤檀槽上四条弦，轻□□□。恰似浔阳江畔，话长安时节。
<p>
</ul>
<p align="center">鹊桥仙（乙巳第四次雪）</p>
<ul>
    银花千里，玉阶三尺，远近高低一色。天公今岁被诗催，特地放、冬前四白。
<p>
    梅梢竹外，频频轻撼，嫌乱瑶芳素质。耐寒相对不胜清，毡帐底、偎红未得。
<p>
</ul>
<p align="center">木兰花慢</p>
<ul>
    残红吹尽了，换新绿、染疏林。正杜宇催归，行人贪路，天气轻阴。江亭旧游宴处，但遥山、数叠晚云深。犹忆佳人敛黛，为予别泪盈襟。
<p>
    而今。旅况难禁。逢胜概、懒登临。念景熟难忘，情多易感，取次关心。平明又西去也，望关山、古道马VV。回首当年一梦，笑将浊酒重斟。
<p>
</ul>
<p align="center">木兰花慢（登楼观稼作）</p>
<ul>
    无言凭燕几，爱香袅、博山炉。正暖日辉辉，晴云淡淡，千里平芜。田家尽收刈了，见牛羊、下垅暝烟孤。闻说丰年景致，老农击攘呜呜。
<p>
    狂夫。素乏良图。从上策、赋归欤。有千亩松筠，三洲风月，尽遂吾初。凭谁去西塞岸，问玄真、此意果何如。寂寞无人共乐，醉乡是我华胥。
<p>
</ul>
<p align="center">木兰花慢（思旧事有作）</p>
<ul>
    对轩辕古镜，照华发、短刁骚。念壮岁心情，平生志气，可笑徒劳。云中谩夸魏尚，请休论、定远说班超。总是黄粱一梦，怎如尘外逍遥。
<p>
    蛮徭。洞入云霄。算无分、到仙曹。愿归隐闽山，来临渭水，葺个云巢。楼居共、真仙伴侣，又有时、混迹入渔樵。且恁随缘玩世，帝乡路觉迢迢。
<p>
</ul>
<p align="center">木兰花慢</p>
<ul>
    朝天门外路，路坦坦、走去声瑶京。悔年少狂图，争名远宦，为米孤征。星星。半凋鬓发，事千端、回首只堪惊。居士新来悟也，渭川小隐初成。
<p>
    临清。巧创幽亭。真富贵、享安荣。有猿鸟清讴，松篁森卫，桧柏双旌。蛙鸣。自然鼓吹，粲林华、前后锦围屏。须信早朝鸡唱，未如夜枕滩声。
<p>
</ul>
<p align="center">木兰花慢（看春有感）</p>
<ul>
    平生花恨少，又那得、酒中愁。自禅板停参，薄团悟罢，身世忘忧。南柯旧时太守，尽当年、富贵即时休。莫羡痴儿小子，心心念念封候。
<p>
    优游。取次凝眸。春浩浩、思悠悠。爱万木欣荣，幽泉流注，好鸟勾舟、感生生、自然造化，玩吾心、此外复何求。应有知音共赏，定当一语相投。
<p>
</ul>
<p align="center">柳梢青</p>
<ul>
    叶下云行，亭皋风静，凉雨丝丝。断雁孤鸣，寒蛩相应，寂寂书帏。
<p>
    蒲团纸帐兰台。梦不到、邯郸便回。蚁穴荣华，人间功业，都恼人怀。
<p>
</ul>
<p align="center">鹧鸪天（城南书院饯别张南轩赴阙奏事知严州吕胜己）</p>
<ul>
    竹树萧萧屋数椽。平湖漫漫纳通川。有时竹杖芒鞋至，醉著山光水色间。
<p>
    成小隐，未经年。功名夷路稳加鞭。逢时且数中书考，他日还寻独乐园。
<p>
</ul>
<p align="center">鹧鸪天</p>
<ul>
    记得追游故老家。红莲幕府在长沙。放船桥口秋随月，走马春园马氏故宫有会春园。夜踏花。
<p>
    思往昔，谩咨嗟。几番魂梦转天涯。葵轩老子今何在，岳麓风雩噪暮鸦。岳麓书院旁有风雩亭
<p>
</ul>
<p align="center">鹧鸪天</p>
<ul>
    一夜春寒透锦帏。满庭花露起多时。垒金梳子双双耍，铺翠花儿袅袅垂。
<p>
    人去后，信来稀。等闲屈指数归期。门前恰限行人至，喜鹊如何圣得知。
<p>
</ul>
<p align="center">鹧鸪天</p>
<ul>
    日日楼心与画眉。松分蝉翅黛云低。象牙白齿双梳子，驼骨红纹小棹蓖。
<p>
    朝暮宴，浅深杯。更阑生怕下楼梯。徐娘怪我今疏懒，不及卢郎年少时。
<p>
</ul>
<p align="center">鹧鸪天</p>
<ul>
    纸帐虚明好醉眠。博山轻袅水沈烟。了知世上都如梦，须信壶中别有天。
<p>
    知我者，为君言。道人有个好因缘。丹成有日归云路，且醉梅花作地仙。
<p>
</ul>
<p align="center">点绛唇（长沙送同官先归邵武）</p>
<ul>
    满路梅花，为谁开遍春风萼。短亭萧索。草草传杯酌。
<p>
    送子先归，我羡辽东鹤。他年约。瘦藤芒＿。共子同丘壑。
<p>
</ul>
<p align="center">点绛唇</p>
<ul>
    日月无根，循环常共天难老。世间扰扰。只见闲烦恼。
<p>
    满酌高吟，便是今生了。还知道。旧时官好。几个新华表。
<p>
</ul>
<p align="center">点绛唇</p>
<ul>
    一叶扁舟，浮家来向江边住。这回归去。作个渔樵侣。
<p>
    不挂征帆，也莫摇双橹。天涯路。云山烟渚。总是留人处。
<p>
</ul>
<p align="center">点绛唇</p>
<ul>
    桂子飘香，江南秋老霜风作。自怜漂泊。几度伤离索。
<p>
    孤馆迢迢，满引村醪酌。情无著。好音难托。又失黄花约。
<p>
</ul>
<p align="center">点绛唇（代作，贺生子）</p>
<ul>
    瑞气盈门，神仙谪下看看到。已知消耗。弧矢呈祥了。
<p>
    种德阴功，自有多男报。还知道。果生蓬岛。不比人间早。刘梦得诗云：海中仙果子生迟。
<p>
</ul>
<p align="center">鱼游春水</p>
<ul>
    林梢听布谷。郭外舒怀仍快目。平田浩荡，氵虢々泉鸣暗谷。香稻吐芒针棘细，秀麦摇风波浪绿。山童野老，意亲情熟。
<p>
    我待休官弃禄。屏迹幽闲安退缩。渭川千亩修篁，mm绀玉。顾盼滩流萦八节，呼吸湖光穿九曲。贪求自乐，尽忘尘俗。
<p>
</ul>
<p align="center">霜天晓角（题九里驿）</p>
<ul>
    晓来风作。病怯春衫薄。郭外溪山明秀，红尘里、自拘缚。
<p>
    村酒频斟酌。野花偏绰约。十载人非物是，惊回首、梦初觉。
<p>
</ul>
<p align="center">虞美人（咏菊）</p>
<ul>
    疏风摆撼芙蓉沼。垅上梅英小。谁家姊妹去寻芳。粉面云鬟参杂、汉宫妆。
<p>
    邯郸奏罢宫中乐。邂逅同杯酌。老来花酒制颓龄。为爱嫣然娇靥、斗盈盈。
<p>
</ul>
<p align="center">虞美人</p>
<ul>
    年年冬后心情快。常是留宾醉。尊前笑靥粲金钿，更有半黄枨橘、满堆盘。
<p>
    人人爱道休官去。总是闲言语。古今文士与贤才。为甚独高陶令、赋归来。
<p>
</ul>
<p align="center">虞美人（月下听琴，西湖作）</p>
<ul>
    横波清翦西湖水。黛拂吴山翠。藕丝衫子水沈香。坐久冰肌玉骨、起微凉。
<p>
    金徽泛柳听佳句。叠叠胎仙舞。曲终松下小盘桓。风露泠泠、直欲便骖鸾。
<p>
</ul>
<p align="center">菩萨蛮</p>
<ul>
    遥山几叠天边碧。故教遮断天涯客。楼倚暮云端。春风罗袖寒。
<p>
    与君千里别。共此关山月。皓月一般明。君心怎敢凭。
<p>
</ul>
<p align="center">菩萨蛮（题莲花庵）</p>
<ul>
    岭猿啸罢千山碧。小庵虚室团团白。庵在小山头。从来少客游。
<p>
    道人方打坐。举袖来迎我。问我此来因。拈花与道人。
<p>
</ul>
<p align="center">南歌子</p>
<ul>
    湛露凉亭馆，香风散芰荷。晚来月色似金波。间绿围红、同伴雪儿歌。
<p>
    年少风流足，情深欢会多。佳人月下拜嫦娥。不似隔年牛女、望星河。
<p>
</ul>
<p align="center">八声甘州（怀渭川作）</p>
<ul>
    自秋来、多病意无聊，不作渭川游。想兰菊凋疏，松筠茂密，亭馆清幽。四望遥山万叠，叠叠翠光浮。人道蓬莱岛，彷佛瀛洲。
<p>
    居士心迷丘壑，念迂疏老懒，难觅封侯。看才能成事业，且自抽头。携老稚、团栾百口，要他年、在此作菟裘。无言也，此生心事，都付东流。
<p>
</ul>
<p align="center">如梦令</p>
<ul>
    花上娇莺哑咤。著色江南图画。可惜好春风，有酒无人同把。拚舍。拚舍。独醉好天良夜。
<p>
</ul>
<p align="center">如梦令（同官新得故官故姬）</p>
<ul>
    王谢堂前旧燕。毕意情高意远。只恐宠恩深，后会不教人见。深劝。深劝。不枉追欢一遍。
<p>
</ul>
<p align="center">如梦令（催梅雪）</p>
<ul>
    梅雪渐当时候。访问全无消耗。凭仗小阳春，催取南枝先到。然后。然后。雪月交光同照。
<p>
</ul>
<p align="center">西江月（为内子寿）</p>
<ul>
    日日齐眉举案，年年劝酒持觥。今年著意寿卿卿。幼稚绵绵可庆。
<p>
    官冷未尝贫贱，家肥胜似功名。所为方便合人情。管取前途更永。
<p>
</ul>
<p align="center">渔家傲（沅州作）</p>
<ul>
    长记浔阳江上宴。庾公楼上凭阑遍。北望淮山连楚甸。真伟观。中原气象依稀见。
<p>
    漂泊江湖波浪远。依然身在蛮溪畔。愁里不知时节换。春早晚。杜鹃声里飞花满。
<p>
</ul>
<p align="center">渔家傲</p>
<ul>
    闻道西洲梅已放。几时乘兴同寻访。稚子携壶翁策杖。徐徐往。青山绿水皆堪赏。
<p>
    满月当空川晃晃。却呼艇子摇双桨。几阵浓香新酝酿。波溶漾。宛然身在西湖上。
<p>
</ul>
<p align="center">渔家傲</p>
<ul>
    特为梅花来渭水。有人折得横梢至。粉毖香a春意未。多应是。江南信息争先寄。
<p>
    水绿山青风日美。此时正惬幽人意。驱使风光佳句里。□满纸。却将旧日诗词比。
<p>
</ul>
<p align="center">杏花天</p>
<ul>
    当年悔我抛生计。趁升斗、蛮乡远地。谁知事向无心起。回首邯郸梦里。
<p>
    风雪满□□□□。最好处、吴头楚尾。青山本是强人意。更时见、梅花助美。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
