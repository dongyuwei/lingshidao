<html>
<head>
<title>古诗库：全宋词：汪宗臣</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">汪宗臣<p align="center">满江红（春雨）</p>
<ul>
    检点春光，阴雨过、三分之一。从头数、元宵灯夕，都无晴日。不碍郊原肥草绿，但漫丘壑沈云黑。那东君、忒煞没网维，春无力。
<p>
    燕忙甚，泥浑湿。蜂愁甚，脾无密。更两旬又是，梨花寒食。蔫红殷桃吾不较，岂堪浸烂东畴麦。望前村、白鹭衬霞红，探晴色。
<p>
</ul>
<p align="center">蝶恋花（清明前两日闻燕）</p>
<ul>
    年去年来来去早。怪底不来，庭院春光老。知过谁家翻别调。家家望断飞踪。
<p>
    千里潇湘烟渺渺。不记雕梁，旧日恩多少。匝近清明檐外叫。故巢犹在朱檐晓。
<p>
</ul>
<p align="center">酹江月（题乌江项羽庙）</p>
<ul>
    白蛇宵断，逐鹿人、交趁罾鱼群起。赤帜雄张军缟素，龙种天生大器。堪鄙猴冠，自为狼藉，楚帐多尘垒。胆寒垓下，一鞭东窜休矣。
<p>
    亭长空舣扁舟，范增群辈，尽涂脂流髓。望断秦关无限恨，羞面江东山水。购首千金，若为名利，黯黯斜阳里。石炉灰冷，美人魂落烟翠。
<p>
</ul>
<p align="center">水调歌头（冬至）</p>
<ul>
    候应黄钟动，吹出白葭灰。五云重压头，潜蛰地中雷。莫道希声妙寂，O竹雄鸣合凤，九寸律初裁。欲识天心处，请问学颜回。
<p>
    冷中温，穷时达，信然哉。彩云山外如画，送上笔尖来。一气先通关窍，万物旋生头角，谁合又谁开。官路春光早，箫落数枝梅。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
