<html>
<head>
<title>古诗库：全宋词：许庭</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">许庭<p align="center">临江仙（柳）</p>
<ul>
    不见昭阳宫内柳，黄金齐捻轻柔。东君昨夜到皇州。玉阶金井，无处不风流。
<p>
    怅望翠华春欲暮，六宫都锁春愁。暖风吹动绣帘钩。飞花委地，时转玉香球。
<p>
</ul>
<p align="center">临江仙</p>
<ul>
    不见随河堤上柳，绿阴流水依依。龙舟东下疾于飞。千条万叶，浓翠染旌旗。记得当年春去也，锦帆不见西归。故抛轻絮点人衣。如将亡国恨，说与路人知。
<p>
</ul>
<p align="center">临江仙</p>
<ul>
    不见陶家门外柳，柴扉一径遥通。闭门终日掩清风。感君高节，绿荫向人浓。
<p>
    篱落萧疏鸡犬静，日长飞絮鳌Ｏ壬一醉万缘空。经时高卧，不到翠阴中。
<p>
</ul>
<p align="center">临江仙</p>
<ul>
    不见都门亭畔柳，春来绿尽长条。柳边行色马萧萧。一枝折赠，相见又何朝。
<p>
    酒尽曲终人去也，风前亦自无聊。祗应于我恨偏饶。东君特地，付与沈郎腰。
<p>
</ul>
<p align="center">临江仙</p>
<ul>
    不见灞陵原上柳，往来过尽蹄轮。朝离南楚暮西秦，不成名利，赢得鬓毛新。
<p>
    莫怪枝条憔悴损，一生唯苦征尘。两三烟树倚孤村。夕阳影里，愁杀宦游人。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
