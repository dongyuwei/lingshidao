<html>
<head>
<title>古诗库：全宋词：黄子行</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">黄子行<p align="center">西湖月（自度商调）</p>
<ul>
    湖光冷浸玻璃，荡一饷薰风，小舟如叶。藕花十丈，云梳雾洗，翠娇红怯。壶觞围坐处，正酒X吹波红映颊。尚记得、玉臂生凉，不放汗香轻浃。
<p>
    人小摘墙榴，为碎掐猩红，细认裙褶。旧游如梦，新愁似织，泪珠盈睫。秋娘风味在，怎得对银G生笑靥。消瘦沈约诗腰，仿佛堪捻。
<p>
</ul>
<p align="center">西湖月（探梅）</p>
<ul>
    初弦月挂林梢，又一番西园，探梅消息。粉墙朱户，苔枝露蕊，淡匀轻饰。玉儿应有恨，为怅望东昏相记忆。便解佩、飞入云阶，长伴此花倾国。
<p>
    诗腰瘦损刘郎，记立马攀条，倚阑横笛。少年风味，拈花弄蕊，爱香怜色。扬州何逊在，试点染吟笺留醉墨。谩赢得、疏影寒窗，夜深孤寂。
<p>
</ul>
<p align="center">贺新郎（冰箸）</p>
<ul>
    开遍寒梅萼。正东皇、排酥砌玉，幻成楼阁。十万琼琚仙女队，来趁春光游乐。向醉里、玉簪轻落。零乱不知何处去，甚人间、一夜东风恶。吹起在，画檐角。
<p>
    参差向晓森如削。似吴姬、妆残粉指，向人垂著。好似西园笋瘦，红锦衤朋儿乍剥。且莫遣、儿童敲却。拟办羔儿香瓮酒，唤刘叉、来醉尊前约。吟好句，再描摸。
<p>
</ul>
<p align="center">满江红（归自湖南题富春馆）</p>
<ul>
    津鼓匆匆，犹记得、故人相送。春江上、鸟啼花影，马嘶香。情逐阳关金缕断，泪和杨柳春丝重。算别来、几度月明时，相思梦。
<p>
    山万叠，愁眉耸。春一点，归心动。问风俦月侣，有谁游从。百里家山明日到，一尊芳酒今宵共。任楼头、吹尽五更风，梅花弄。
<p>
</ul>
<p align="center">花心动（落梅）</p>
<ul>
    谁倚青楼，把谪仙长笛，数声吹裂。一片乍零，千点还飞，正是雨晴时节。水晶帘外东风起，卷不尽、满庭香雪，画阑小，斜铺乱s，翠苔成缬。
<p>
    袅袅余香未歇。空怅望音尘，两眉愁切。翠袖泪干，粉额妆寒，此恨有谁同说。江南春信无痕迹，余情在、冷烟残月。梦魂远，兰灯伴人易灭。
<p>
</ul>
<p align="center">小重山</p>
<ul>
    一点斜阳红欲滴。白鸥飞不尽，楚天碧。渔歌声断晚风急。搅芦花，飞雪满林湿。
<p>
    孤馆百尤集。家山千里远，梦难觅。江湖风月好休拾。故溪云，深处著蓑笠。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
