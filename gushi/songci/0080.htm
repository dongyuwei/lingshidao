<html>
<head>
<title>古诗库：全宋词：刘子E</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p align="center">刘子E<p align="center">蓦溪山（寄宝学）</p>
<ul>
    浮烟冷雨，今日还重九。秋去又秋来，但黄花、年年如旧。平台戏马，无处问英雄，茅舍底，竹篱东，伫立时搔首。
<p>
    客来何有。草草三杯酒。一醉万缘空，莫贪伊、金印如斗。病翁老矣，谁共赋归来，芟垅麦，网溪鱼，未落他人后。
<p>
</ul>
<p align="center">满庭芳（和明仲木犀花词）</p>
<ul>
    秋入微阴，凉生平远，小山愁绝天南。似闻还断，飞策遍千岩。叶底轻黄纂纂，恼人是、微裂芳缄。然胜，清真冷淡，无艳寄尘凡。
<p>
    澄潭。欹两岸，波光摇动，碧影相参。任西风十里，吹度松杉。我自寒灰槁木，□神处、不觉醺酣。归来晚，飞花无迹，明月满空函。
<p>
</ul>
<p align="center">南歌子（和章潮洲二首）</p>
<ul>
    卜夜容三献，微欢极一时。风流太守未庞眉。放出笔头光焰、压金闺。
<p>
    藻丽花骈蕊，清高雪亚枝。曼声恰与贯珠宜。听此直教拚得、醉翻卮。
<p>
</ul>
<p align="center">南歌子</p>
<ul>
    伎俩无多子，逍遥自许时。闲愁且莫著双眉。恰有梅香一点、到幽闺。
<p>
    宠辱棋翻局，光阴鸟度枝。颓然径醉是便宜。拟倩潭风吹绿、涨瑶卮。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
