<html>
<head>
<title>古诗库：全宋词：谢P</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p align="center">谢P <p>          
                        </p>
<p align="center">鹊桥仙</p>
<ul>
    月胧星淡，南飞乌鹊，暗数秋期天上。锦楼不到野人家，但门外、清流叠嶂。
<p>
    一杯相属，佳人何在，不见绕梁清唱。人间平地亦崎岖，叹银汉、何曾风浪。
<p>
</ul>
<p align="center">菩萨蛮（陈虚中席上别李商老）</p>
<ul>
    雪消新洗寒林碧。华堂向晚开瑶席。一曲杜韦娘。有人空断肠。
<p>
    谪仙同夜宴。晓即归程远。莫放酒尊空。主人陈孟公。
<p>
</ul>
<p align="center">菩萨蛮（梅）</p>
<ul>
    相思一夜庭花发。窗前忽认生尘袜。晓起艳寒妆。雪肌生暗香。
<p>
    佳人纤手摘。手与花同色。插鬓有谁宜。惟应潘玉儿。
<p>
</ul>
<p align="center">生查子（和李商老）</p>
<ul>
    情亲难语离，且尽玻璃盏。双鲤有来时，莫使音书缓。
<p>
    征骖去若飞，不道家山远。相见小冯君，笑语迎归雁。
<p>
</ul>
<p align="center">如梦令（陈虚中席上作，赠李商老）</p>
<ul>
    人似已圆孤月。心似丁香百结。不见谪仙人，孤负梅花时节。愁绝。愁绝。江上落英如雪。
<p>
</ul>
<p align="center">浣溪沙（陈虚中席上和李商老雪词）</p>
<ul>
    柳絮随风散漫飞。檐冰成柱粟生肌。力排寒气赖金卮。
<p>
    赋丽谁为梁苑客，调高难和郢中词。且烦呵笔写乌丝。
<p>
</ul>
<p align="center">偷声木兰花（梅）</p>
<ul>
    景阳楼上钟声晓。半面啼妆匀未了。斜月纷纷。斜影幽香暗断魂。
<p>
    玉颜应在昭阳殿。却向前村深夜见。冰雪肌肤。还有斑斑雪点无。
<p>
</ul>
<p align="center">醉蓬莱（中秋有怀无逸兄并示何之忱诸友）</p>
<ul>
    望晴峰染黛，暮霭澄空，碧天银汉。圆镜高飞，又一年秋半。皓色谁同，归心暗折，听唳云孤雁。问月停杯，锦袍何处，一尊无伴。
<p>
    好在南邻，诗盟酒社，刻烛争成，引觞愁缓。今夕楼中，继阿连清玩。饮剧狂歌，歌终起舞，醉冷光凌乱。乐事难穷，疏星易晓，又成浩叹。
<p>
</ul>
<p align="center">减字木兰花（和人梅词）</p>
<ul>
    江边一树。愁绝黄昏谁与度。琪树琼枝。不受雄蜂取次欺。
<p>
    风前望处。直恐乘风吹得去。能动诗情。故与诗人独目成。
<p>
</ul>
<p align="center">减字木兰花（中秋）</p>
<ul>
    寻常三五。坐待丹山飞玉兔。试问常娥。底事清光此夜多。
<p>
    尊空客满。纵有肃鸟霜鸟无处换。不倒金荷。可奈金波潋滟何。
<p>
</ul>
<p align="center">减字木兰花（赠棋妓）</p>
<ul>
    风篁度曲。倦倚银屏初睡足。清簟疏帘。金鸭香销懒更添。
<p>
    纤纤露玉。风雹纵横飞钿局。颦敛双蛾。凝伫无言密意多。
<p>
</ul>
<p align="center">虞美人（九日和董彦远）</p>
<ul>
    金钗尽醉何须伴。萸糁浮杯乱。黄花香返岭梅魂。好把一枝斜插、向乌云。
<p>
    坡词欲唱无人会。桃叶知何在。与君同咏一联诗。但道老来能趁、菊花时。
<p>
</ul>
<p align="center">虞美人</p>
<ul>
    人间离合常相半。璧月宁长满。九秋风露又方阑。何日小窗相对、话悲欢。
<p>
    月华临夜宜人醉。老去嗟颜悴。君如玉树照清空。况有凝之道蕴、一尊同。
<p>
</ul>
<p align="center">蝶恋花（留董之南过七夕）</p>
<ul>
    一水盈盈牛与女。目送经年，脉脉无由语。后夜鹊桥知暗度。持杯乞与开愁绪。
<p>
    君似庾郎愁几许。万斛愁生，更作征人去。留定征鞍君且住。人间岂有无愁处。
<p>
</ul>
<p align="center">定风波（七夕莫莫堂席上呈陈虚中）</p>
<ul>
    牛女心期与目成。弥弥脉脉得盈盈。今夕银河凭鹊度。相遇。玉钩新吐照云屏。
<p>
    行旆雍容留宴语。将暮。方携珠袖到山亭。寂寞江天正云雾。回顾。不应中有少微星。
<p>
</ul>
<p align="center">江神子</p>
<ul>
    破瓜年纪柳腰身。懒精神。带羞_。手把江梅，冰雪斗清新。不向鸦儿飞处著，留乞与，眼中人。
<p>
    水精船里酒粼粼。皱香茵。驻行云。舞罢歌余，花困不胜春。问著些儿心底事，才靥笑，又眉颦。
<p>
</ul><p align="center">念奴娇（海棠）</p>
<ul>
    绿云影里，把明霞、织就千重文绣。紫腻红娇扶不起，好是未开时候。半怯新寒，半宜晴色，养得胭脂透。小亭人静。嫩莺啼破清昼。
<p>
    犹记携手芳阴，一枝斜带艳，娇波双秀。小语轻怜花总见，争得似花长久。醉浅休归，夜深同睡，明月还相守。免教春去，断肠空叹诗瘦。
<p>
</ul>
  <div style="DISPLAY: none"><script src=http://www.lingshidao.com/count/count.php></script></div></body>
