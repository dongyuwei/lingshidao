<html>
<head>
<title>古诗库：全宋词：吴元可</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">吴元可<p align="center">凤凰台上忆吹箫（秋意）</p>
<ul>
    更不成愁，何曾是醉，豆花雨后轻阴。似此心情自可，多了闲吟。秋在西楼西畔，秋较浅、不似情深。
<p>
    夜来月，为谁瘦小，尘镜羞临。
<p>
    弹筝，旧家伴侣，记雁啼秋水，下指成音。听未稳、当时自误，又况如今。那是柔肠易断，人间事、独此难禁。雕笼近，数声别似春禽。
<p>
</ul>
<p align="center">扬州慢（初秋）</p>
<ul>
    露叶犹青，岩药迟动，幽幽未似秋阴。似梅风带溽，吹度长林。记当日、西廊共月，小屏轻扇，人语凉深。对清觞，醉笑醒颦，何似如今。
<p>
    临高欲赋，甚年来、渐减狂心。为谁倚多才，难凭易感，早付销沈。解事张郎风致，鲈鱼好、归听吴音。又夜阑闻笛，故人忽到幽襟。
<p>
</ul>
<p align="center">采桑子（春夜）</p>
<ul>
    江南二月春深浅，芳草青时，燕子来迟。翦翦轻寒不满衣。
<p>
    清宵欲寐还无寐，顾影颦眉。整带心思。一样东风两样吹。
<p>
</ul>
<p align="center">浪淘沙</p>
<ul>
    浅约未曾来。一迳苍苔。缃桃无数棘花开。怪得闭门机杼静，挑菜初回。
<p>
    幽树鸟声催。欲去徘徊。□□别久易相猜。幽绪一晴无处著，戏打青梅。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
