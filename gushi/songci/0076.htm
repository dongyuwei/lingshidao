<html>
<head>
<title>古诗库：全宋词：朱翌</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">朱翌<p align="center">点绛唇（梅）</p>
<ul>
    流水泠泠，断桥横路梅枝亚。雪花飞下。浑似江南画。
<p>
    白璧青钱，欲买春无价。归来也。西风平野。一点香随马。
<p>
</ul>
<p align="center">朝中措（五月菊）</p>
<ul>
    玉台金盏对炎光。全似去年香。有意庄严端午，不应忘却重阳。
<p>
    菖蒲九叶，金英满把，同泛瑶觞。旧日东篱陶令，北窗正卧羲皇。
<p>
</ul>
<p align="center">生查子（咏摺叠扇）</p>
<ul>
    宫纱蜂趁梅，宝扇鸾开翅。数摺聚清风，一捻生秋意。
<p>
    摇摇云母轻，袅袅琼枝细。莫解玉连环，怕作飞花坠。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
