<html>
<head>
<title>古诗库：全宋词：刘澜</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">刘澜<p align="center">庆宫春（重登峨眉亭感旧）</p>
<ul>
    春翦绿波，日明金渚，镜光尽浸寒碧。喜溢双蛾，迎风一笑，两情依旧脉脉。那时同醉，锦袍湿、乌纱欹侧。英游何在，满目青山，飞下孤白。
<p>
    片帆谁上天门，我亦明朝，是天门客。平生高兴，青莲一叶，从此飘然八极。矶头绿树，见白马、书生破敌。百年前事，欲问东风，酒醒长笛。
<p>
</ul>
<p align="center">端鹤仙（海棠）</p>
<ul>
    向阳看未足。更露立阑干，日高人独。江空佩鸣玉。问烟鬟霞脸，为谁膏沐。情间景淑。嫁东风、无媒自卜。凤台高，贪伴吹笙，惊下九天霜鹄。红蹙。花开不到，杜老溪壮，已公茅屋。山城水国。欢易断，梦难续。记年时马上，人酣花醉，乐奏开元旧曲。夜归来，驾锦漫天，绛纱万烛。
<p>
</ul>
<p align="center">齐天乐（吴兴郡宴遇旧人）</p>
<ul>
    玉钗分向金华后，回头路迷仙苑。落翠惊风，流红逐水，谁信人问重见。花深半面。尚歌得新词，柳家三变。绿叶阴阴，可怜不似那时看。
<p>
    刘郎今度更老，雅怀都不到，旧带题扇。花信风高，苕溪月冷，明日云帆天远。尘缘较短。怪一梦轻回，酒阑歌散。别鹤惊心，感时花泪溅。
<p>
</ul>
<p align="center">买陂塘（游天台雁荡东湖）</p>
<ul>
    御风来、翠乡深处，连天云锦平远。卧游已动蓬舟兴，那在芙蓉城畔。巾懒岸。任压顶嵯峨，满鬓丝零乱。飞吟水殿。载十丈青青，随波弄粉，菰雨泪如霰。
<p>
    斜阳外，也有新妆半面。无言应对花怨。西湖千顷腥尘暗。更忆鉴湖一片。何日见。试折藕占丝，丝与肠俱断。遐征渐倦。当颍尾湖头，绿波彩笔，相伴老坡健。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
