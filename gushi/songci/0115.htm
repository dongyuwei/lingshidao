<html>
<head>
<title>古诗库：全宋词：沈瀛</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">沈瀛<p align="center">念奴娇</p>
<ul>
    郊原浩荡，正夺目花光，动人春色。白下长干佳丽最，寒食嬉游人物。雾卷香轮，风嘶宝骑，云表歌声遏。归来灯火，不知斗柄西揭。
<p>
    六代当日繁华，幕天席地，醉拍江流窄。游女人人争唱道，缓缓踏青阡陌。乐事何穷，赏心无限，惟惜年光迫。须臾聚散，人生真信如客。
<p>
</ul>
<p align="center">念奴娇</p>
<ul>
    梧桐响雨，忆空江寒浪，渔舟冲雪。横卧云峰千叠嶂，风旆槽香新压。网跃银刀，纶收钩线，倚棹清歌发。征鸿嘹亮，助予闲奏音节。
<p>
    天上桂子阴成，月中香旧，几度人间别。玉斧匣中常夜吼，可惜光阴虚设。唤下云梯，直攀金户，打透重门铁。＿娥念旧，料应重许人折。
<p>
</ul>
<p align="center">念奴娇</p>
<ul>
    春来腊去，一番新风景，为君开设。试忆前时花雨坠，只少梅花清绝。两个难逢，一分才欠，巧杀终如拙。玉梅人唤，雪儿来对时节。
<p>
    应更付属楼头，丁宁笛伴，莫把声声彻。玉女行春娇渡马，休是鹊桥轻别。对我三人，与君一醉，醉了樽重设。清歌未放，更须天上呼月。
<p>
</ul>
<p align="center">念奴娇</p>
<ul>
    赏心佳处，登临地、千古人人都说。何况江天来雪望，添得十分奇绝。倚遍栏干，下窥寒镜，照我容颜拙。举头惊笑，问天今是何节。
<p>
    天外矗矗琼山，溶溶银海，上下光相接。年去岁来频览为，何事今朝浑别。坐蹴云茵，横牵绡幕，玉女来铺设。公余多暇，正堪同此风月。
<p>
</ul>
<p align="center">念奴娇</p>
<ul>
    阳春布暖，又还见、光景如梭催逼。帝里皇都人共道，好个前时春色。默默暗沈，含颦不语，此意谁人识。何如索笑，放开说尽端的。
<p>
    须信漏泄风光，百花头上，报一枝消息。多少园林应次第，迤逦排红骈白。金鼎芳滋，玉堂璀璨，趁取佳时节。东君归后，绿阴依旧南陌。
<p>
</ul>
<p align="center">念奴娇</p>
<ul>
    万般照破，无一点闲愁，萦系心目。种柳栽花园数亩，不觉吾庐幽独。闲上高台，溪光山色，一洗襟尘俗。小庵深处，萧然无限修竹。
<p>
    尽日闭却柴门，故人相问，扣户来车毂。相对围棋看胜负，更听弹琴一曲。尔汝忘形，高谈剧论，莫遣人来促。村歌社舞，为予倒尽千斛。
<p>
</ul>
<p align="center">念奴娇</p>
<ul>
    光阴转毂，况生死事大，无常迅速。学道参禅、要识取，自家本来面目。闹里提撕，静中打坐，闲看传灯录。话头记取，要须生处教熟。
<p>
    一日十二时中，莫教间断，念念来相续。唤作竹篦还则背，不唤竹篦则触。斩却猫儿，问他狗子，更去参尊宿。忽然瞥地，碧潭冷浸寒玉。
<p>
</ul>
<p align="center">满江红（九日登凌敲台）</p>
<ul>
    姑孰名邦，黄山畔、古台巍立。秋渐老、重阳天气，郊原澄碧。隐隐西州增远望，长江一带平如席。怅英雄、千古到如今，空遗迹。
<p>
    吴太守，文章伯。寻胜事，酬佳节。拥笙歌千骑，遍游南陌。襟带江城当一面，折冲千里无强敌。更行看、击楫溯中流，妖氛息。
<p>
</ul>
<p align="center">满江红</p>
<ul>
    半世飘蓬，今何幸、得归乡曲。却还似、重来燕子，认巢新屋。好是秋晴风日美，饭香云子炊如玉。念蟹螯、满把欲黄时，＿新绿。
<p>
    仍更有，初开菊。何妨更，重添竹。与此君相对，且无荣辱。待得吾庐三径就，此生素愿都齐足。任三竿、红日上檐梢，眠方熟。
<p>
</ul>
<p align="center">水调歌头（和李守）</p>
<ul>
    潇洒云中鹤，容与水边鸥。缑山仙客，飘然曾约此中留。更有骑鲸公子，相与翱翔八极，凛凛气横秋。明月楼头宴，樽俎好诗流。
<p>
    思往事，增逸兴，唤仙舟。谁能拘束，尘埃堆里蹙昏眸。拟附星槎直上，十二玉京绛阙，高处且嬉游。回首视人世，天地一沙洲。
<p>
</ul>
<p align="center">水调歌头</p>
<ul>
    岁月如奔箭，屈指又中秋。去年江上行役，常动故乡愁。容与碧云亭畔，极目江山千里，隐隐是西州。日暮天容敛，鸥雁下汀洲。
<p>
    回故棹，寻旧里，解客裘。功名前定，时到安得为淹留。幸有青编万轴，且又日长无事，莫恁做闲忧。花下常携酒，明月好登楼。
<p>
</ul>
<p align="center">水调歌头</p>
<ul>
    门外可罗雀，长者肯来寻。留君且住，听我一曲楚狂吟。枉了闲烦闲恼，莫管闲非闲是，说甚古和今。但看镜中影，双鬓已星星。
<p>
    人生世，多聚散，似浮萍。适然相会，须索有酒且同倾。说到人情真处，引入无何境界，惟酒是知音。况有好风月，相对且频斟。
<p>
</ul>
<p align="center">满庭芳（立春生日）</p>
<ul>
    画戟霜匀，谯门风动，满城和气氤氲。一年好事，今早属东君。歌管欢迎五马，金章烂、华毂朱轮。班春了，归来燕寝，香重烛花轻。
<p>
    盈盈。春酒暖，金＿彩胜，霞袂云旌。算重重佳庆，都聚今辰。且听雪儿歌罢，称寿处、兰玉诜诜。新春暖，貂蝉象服，同日感皇恩。
<p>
</ul>
<p align="center">满庭芳</p>
<ul>
    春锁琼台，花藏瑶圃，彩云片片来归。任城仙子，玉笈镇长移。时会三元金母，云H奏、天上佳期。嬉游处，飘然侍女，玉佩紫霞衣。
<p>
    芙蓉帔欲去，鸾音鹤驭，洞府应迷。向人间挥手，留语人知。此去何须怅望，蓬莱水、弹指依稀。还知否，刘安未老，仙籍有津涯。
<p>
</ul>
<p align="center">满庭芳</p>
<ul>
    裘带功名，F襦歌颂，世间谁似公贤。去年江上，谈笑息狼烟。多少宜民事了，芹宫内、华屋修椽。邦人爱，频频借寇，飞诏下甘泉。
<p>
    开筵。春昼永，朱颜相对，三凤齐肩。正鸾鸣丹桂，凤映红莲。人道名驹千里，他年事、能继青毡。休辞醉，三槐影里，岁岁捧金船。
<p>
</ul>
<p align="center">满庭芳</p>
<ul>
    柳外山光，林间塔影，一溪横泻清流。四围洲渚，绿叶泼如油。荷盖亭亭照水，红蓼岸、芦荻萧飕。乘闲兴，溪云亭畔，终日看莲游。
<p>
    修篁栽欲遍，青松相映，两径成丘。种桃杏，随时亦弄春柔。此是先生活计，高卧处、无喜无忧。门前事，人来问我，回首但摇头。
<p>
</ul>
<p align="center">朝中措（生日生双竹）</p>
<ul>
    论兵齿颊带霜寒。清似碧琅\。好是天然风韵，琳宫瑶馆清闲。
<p>
    华筵初启，小蛮二八，对影朱颜。便好添筹索笑，双枝原应双鬟。
<p>
</ul>
<p align="center">朝中措</p>
<ul>
    东风吹上小桃枝。春色拥旌麾。昨夜三台星见，分明直照姑溪。
<p>
    皇都禁阙，天颜遥想，应待公归。此去再登黄阁，火城光映沙堤。
<p>
</ul>
<p align="center">西江月</p>
<ul>
    五马人生最贵，金陵自古繁华。光悬相印拥朱牙。况值边庭闲暇。
<p>
    满劝东西碧玉，高烧丽烛红葩。诏黄新湿字如鸦。明日天庭飞下。
<p>
</ul>
<p align="center">醉落魄</p>
<ul>
    野庵鼓吹。翻腾似与寻常异。笙箫筝笛皆非是。今日头场，看取些儿戏。
<p>
    心中无事无萦系。村歌数首新来制。参禅渐渐知滋味。细语粗言，俱是第一义。
<p>
</ul>
<p align="center">醉落魄</p>
<ul>
    时光盛逼。杯盘渐渐来收拾。主人便欲连客。末后殷勤，一著怎生得。
<p>
    来时便有归时刻。归时便是来时迹。世间万事曾经历。只看如今，无不散筵席。
<p>
</ul>
<p align="center">醉落魄</p>
<ul>
    致知格物。初学工夫参圣域。天高地远无穷极。欲造精微，莫若守惟一。
<p>
    纯全天理明如日。都缘人欲来相惑。且将持敬为先入。若能持敬，真个是神力。
<p>
</ul>
<p align="center">醉落魄</p>
<ul>
    致知格物。孔颜学问从兹出。圣言句句皆真实。涵养功深，将见自家得。
<p>
    毋意毋我毋固必。视听言动非礼勿。胜己之私之谓克。克尽私心，天理甚明白。
<p>
</ul>
<p align="center">柳梢青</p>
<ul>
    相逢今夕。故人相见，先谈踪迹。旧日书生，而今村叟，新来禅客。
<p>
    跳过世界三千，特特地、人间九百。自在狂歌，□□□□，一场杂剧。
<p>
</ul>
<p align="center">行香子</p>
<ul>
    野叟愚痴。一向昏迷。笑呵呵、前事皆非。从前业债，今尽拚离。也不能文，不能酒，不能诗。
<p>
    屏除人事，闭却门儿。于其中、别有儿戏。几般骨董，衮过年时。待参些禅，弹些曲，学些棋。
<p>
</ul>
<p align="center">行香子</p>
<ul>
    野叟归欤。朋友来无。数无多、几个相于。问谁姓字，在底中居。云陶靖节，白居士，邵尧夫。
<p>
    时时对语，一笑轩渠。他行藏、是我规模。朝朝暮暮相唤相呼。愿今生世，长相守，作门徒。
<p>
</ul>
<p align="center">行香子</p>
<ul>
    野叟长年。一室萧然。都齐收、万轴牙签。只留三件，三教都全。时看《周易》，读《庄子》，诵《楞严》。
<p>
    阙<身差>会得，万语千言。得鱼儿、了后忘筌。行行坐坐，相与周旋。待将此意，寻老孔，问金仙。
<p>
</ul>
<p align="center">卜算子</p>
<ul>
    睡觉五更钟，正好深提省。只看如今梦几般，觉后原无影。
<p>
    明暗若从来，且道来从甚。不是空生不是根，认取真如性。
<p>
</ul>
<p align="center">卜算子</p>
<ul>
    那里是闲时，这里何曾定。毕竟忙时恼杀人，到了还他静。
<p>
    静处又如何，莫被顽空引。一道神光总现前，受用无穷尽。
<p>
</ul>
<p align="center">卜算子</p>
<ul>
    只管要参禅，又被禅萦绕。好笑西来老秃奴，赚了人多少。
<p>
    你待更瞒咱，咱也今知晓。只这喃喃说底人，又被傍人笑。
<p>
</ul>
<p align="center">如梦令</p>
<ul>
    才听笛声三弄。关捩一时都动。收拾去来休，三脚驴儿相送。珍重。珍重。归去好生做梦。
<p>
</ul>
<p align="center">捣练子（存神词）</p>
<ul>
    神欲出，便收来。神返心中气自回。换丹元，朝玉台。
<p>
    时运水，日搬柴。寸田一点是根＿。这交梨，常种栽。
<p>
</ul>
<p align="center">捣练子</p>
<ul>
    神欲出，便收来。神返心中气自回。返婴儿，成圣胎。
<p>
    灵液注，蕊珠开。大丹炉里响如雷。忽飞升，游九垓。
<p>
</ul>
<p align="center">捣练子</p>
<ul>
    放下著，须弥山。分明北斗面南看。没丝毫，相阻拦。
<p>
    休ザ保莫颟顸。含元殿上问长安。欲归家，行路难。
<p>
    放下著，须弥山。百斛油麻水上摊。欲成团，真个难。
<p>
    除有累，去痴顽。无心犹是隔重关。到其中，方是安。
<p>
</ul>
<p align="center">捣练子</p>
<ul>
    放下著，须弥山。情人今日出阳关。看人间，天地宽。
<p>
    徒缱绻，枉骼健１鹄扇菀准郎难。且还家，重整冠。
<p>
</ul>
<p align="center">浣溪沙（雨中荷花）</p>
<ul>
    雨点真珠水上鸣。更将青盖一时倾。总是江妃来堕珥，访娉婷。
<p>
    不为含愁啼粉泪，只因贪爱湿行云。惟有游鱼篇得意，许成群。
<p>
</ul>
<p align="center">画堂春（风中荷花）</p>
<ul>
    荷花含笑调薰风。两情著意尤浓。水精栏槛四玲珑。照见妆容。
<p>
    醉里偷开盏面，晓来暗坼香风。不知何事苦匆匆。飘落残红。
<p>
</ul>
<p align="center">减字木兰花</p>
<ul>
    乘流坎止。住个斋儿无愠喜。竹引清风。透入虚窗窍窍通。
<p>
    仰天酌酒。万八千年盘古寿。身在无何。只这斋儿已自多。
<p>
</ul>
<p align="center">减字木兰花</p>
<ul>
    蓬门居止。竹见宾来先啸喜。窗外敲风。果有宾朋姓字通。
<p>
    莫嫌村酒。且祝佳宾千万寿。无用辞何。日出明朝事更多。
<p>
</ul>
<p align="center">减字木兰花</p>
<ul>
    停杯且止。斋里百无为客喜。冷淡文风。只有狂言数百通。
<p>
    不须载酒。粗有五车聊当寿。莫笑予何。空恁贪多嚼不多。
<p>
</ul>
<p align="center">减字木兰花</p>
<ul>
    或行或止。难得人间相聚喜。一日分风。千里如何信息通。
<p>
    再倾寿酒。五福从来先说寿。其次云何。直至三公未足多。
<p>
</ul>
<p align="center">减字木兰花</p>
<ul>
    渊明酒止。莫信渠言心妄喜。达士高风。只说三杯大道通。
<p>
    不如饮酒。人世岂能金石寿。无奈渠何。赢得樽前笑语多。
<p>
</ul>
<p align="center">减字木兰花</p>
<ul>
    老而不止。三岁发蒙心已喜。朴略其风。裴楷王戎简要通。
<p>
    昏如醉酒。羞见总龟灵且寿。笑杀常何。空有闲言长仄语多。
<p>
</ul>
<p align="center">减字木兰花</p>
<ul>
    不能者止。百念灰心无所喜。暖日和风。手把奇文诵数通。
<p>
    老来怯酒。欲保残生期养寿。少恕予何。近日衰翁病觉多。
<p>
</ul>
<p align="center">减字木兰花</p>
<ul>
    且安汝止。快活心中惟法喜。一处通风。万别千差处处通。
<p>
    腐肠是酒。伐性蛾眉徒损寿。诗到阴何。划地乱丝头绪多。
<p>
</ul>
<p align="center">减字木兰花</p>
<ul>
    不如知止。看尽世间无可喜。心热生风。王老门前问仲通、仲淹王通。
<p>
    六经如酒。一句中人仁者寿。仁道伊何。要处还他静处多。
<p>
</ul>
<p align="center">减字木兰花</p>
<ul>
    勤而思止。止即患生徒自喜。试举幡风。未举之前说已通。
<p>
    携瓶沽酒。却著衫来为我寿。者也之何。赚却阎浮世上多。
<p>
</ul>
<p align="center">减字木兰花（贪）</p>
<ul>
    贪而忘止。贪即生_逢饱喜。一逐贪风。恨不当初嫁邓通。
<p>
    残杯剩酒。食籍名中犹折寿。若使兼何。他日阴司罪过多。安城食临汝，饰湛之美兼何孟，谓何＿、孟灵休。
<p>
</ul>
<p align="center">减字木兰花（嗔）</p>
<ul>
    人无常止。暮四朝三时怒喜。怪雨嫌风。高耳皇天下听通。
<p>
    刚而使酒。骂坐灌夫忘客寿。＿若予何。夫子雍容语不多。
<p>
</ul>
<p align="center">减字木兰花（痴）</p>
<ul>
    心如皎止。何必佯痴藏暗喜。聋不听风。要得人情内外通。
<p>
    半r半酒。痴黠恺之真短寿。莫折随何。宁可书痴胜彼多。高祖折随何为腐儒。
<p>
</ul>
<p align="center">减字木兰花（成败）</p>
<ul>
    纠缠弗止。成是败非生戚喜。既灭灾风。否极还须有泰通。
<p>
    祸常因酒。酒亦令人能介寿。成也萧何。败也萧何更是多。
<p>
</ul>
<p align="center">减字木兰花（荣辱）</p>
<ul>
    贪荣肯止。结绶弹冠王贡喜。稍借天风。便说今年运大通。
<p>
    华亭别酒。安得思如亭鹤寿。贵若从何。只恐来生折本多。
<p>
</ul>
<p align="center">减字木兰花（好恶）</p>
<ul>
    瞻乌爱止。不是檐前闻鹊喜。上下鸣风。以类相从自感通。
<p>
    嫌茶爱酒。恶彼芝焚夸柏寿。说汝言何。一切人言口众多。
<p>
</ul>
<p align="center">减字木兰花（迟速）</p>
<ul>
    未行先止。鱼上竹竿人噪喜。九万鹏风。六月天池一息通。
<p>
    邯郸鲁酒。却笑行人陵柏寿。笑彼迟何。不道能行失亦多。
<p>
</ul>
<p align="center">减字木兰花</p>
<ul>
    圣经五止。止向丘隅黄鸟喜。广大儒风。一贯三才万类通。
<p>
    太羹玄酒。圣域能跻民域寿。支派从何。关内濂溪洛涧多。
<p>
</ul>
<p align="center">减字木兰花</p>
<ul>
    定而后止。善到止时心地喜。鱼跃鸢风。此理照然上下通。
<p>
    好如好酒。欲似人常心欲寿。若到兹何。治国治家用处多。
<p>
</ul>
<p align="center">减字木兰花（已下五首赠刘烟霞）</p>
<ul>
    朱幡归止。却返烟霞寻旧喜。羽帔香风。再拜天门直上通。
<p>
    青君赐酒。乞与长生无量寿。更挟仙何。跨鹤凌云洞府多。
<p>
</ul>
<p align="center">减字木兰花</p>
<ul>
    气升气止。引得丹元童子喜。耳里闻风。知是泥丸一窍通。
<p>
    危楼宴酒。不觉黄芽生蕊寿。芽长如何。只觉金花罩体多。
<p>
</ul>
<p align="center">减字木兰花</p>
<ul>
    琴心和止。姹女与君相对喜。窗牖藏风。每唤其名应即通。
<p>
    玉英金酒。更唤黄婆同饮寿。莫讳人何。见说婴儿屋里多。
<p>
</ul>
<p align="center">减字木兰花</p>
<ul>
    工夫莫止。脱得壳儿方是喜。不识真风。只说双关夹脊通。
<p>
    氤氲似酒。元气本同天地寿。君可能何。一跃红楼好处多。
<p>
</ul>
<p align="center">减字木兰花</p>
<ul>
    擎拳仰止。不是凡人名尹喜。道骨仙风。与帝神游结信通。
<p>
    献花跪酒。清彻云H歌益寿。所愿维何。愿得升平乐事多。
<p>
</ul>
<p align="center">减字木兰花</p>
<ul>
    雨难禁止。恼得衰翁浑没喜。一夜南风。北望苕溪震泽通。
<p>
    只鸡斗酒。且为晚禾生日寿。不奈之何。今岁田畴晚底多。
<p>
</ul>
<p align="center">减字木兰花（答恕斋问晚禾生日何人设寿席）</p>
<ul>
    寿诗且止。设席肆筵谁助喜。抹月批风。先向天厨号令通。
<p>
    满卮天酒。上与天田同日寿。其应维何。寿及天民性命多。
<p>
</ul>
<p align="center">减字木兰花（简沈都仓）</p>
<ul>
    玉人来止。见说冰翁心甚喜。好个家风。举案齐眉胜敬通。
<p>
    华堂举酒。簇簇亲姻相祝寿。善颂言何。桂树鸾鸣子姓多。
<p>
</ul>
<p align="center">减字木兰花（曾樊子野）</p>
<ul>
    谁来贲止。千里得朋方切喜。汪氏门风。《大学》《中庸》正脉通。
<p>
    不妨诗酒。请以还丹为荐寿。已过羊何。绍述韩门得趣多。
<p>
</ul>
<p align="center">减字木兰花（荷花没浸水中）</p>
<ul>
    凌波不止。少小拍浮荷女喜。出没由风。安得灵犀与暗通。
<p>
    龙池醉酒。应是太真羞见寿。不晓谁何。却是浑身一半多。
<p>
</ul>
<p align="center">减字木兰花（杨梅）</p>
<ul>
    渴心先止。惟有杨家梅可喜。争笑梅风。空怨楼头角数通。
<p>
    甜浆酿酒。紫气结成千日寿。不奈人何。化作飞星处处多。
<p>
</ul>
<p align="center">减字木兰花（谢人和词）</p>
<ul>
    必恭敬止。老子甚为桑梓喜。骏马争风。诗卷人人数百通。
<p>
    斗杓挹酒。齐祝乡人箕翼寿。天若言何。更乞文星下照多。
<p>
</ul>
<p align="center">减字木兰花（同前）</p>
<ul>
    锦囊送止。拆看篇篇珠玉喜。大胜鱼风。韶＿宫商角徵通。
<p>
    醉而强酒。有愧多闻张子寿。其哂由何。刻画无盐已甚多。
<p>
</ul>
<p align="center">减字木兰花（以下竹斋侑酒辞）</p>
<ul>
    竹斋陋止。坐客无毡为客喜。壁不遮风。八达门窗更四通。
<p>
    邻家觅酒。赤脚扶翁翁老寿。子曰其何。除却渠侬没事多。
<p>
</ul>
<p align="center">减字木兰花</p>
<ul>
    荷公临止。宾客惯看儿亦喜。歌雅歌风。《通鉴》《通书》又《史通》。
<p>
    欲相酹酒。瓦缶田家羞出寿。甚欲舟何。愧没瑶觞玉卸唷
<p>
</ul>
<p align="center">减字木兰花</p>
<ul>
    棋枰响止。胜负岂能全两喜。不竞南风。忽尔三生六劫通。
<p>
    客方对酒。一片捷音来自寿。甚快人何。大胜呼卢百万多。
<p>
</ul>
<p align="center">减字木兰花（头劝）</p>
<ul>
    酒巡未止。先说一些儿事喜。别调吹风。佛曲由来自普通|<梁武年号>|。
<p>
    长鲸吸酒。面对沈香山刻寿|<坡有寿子由沈香山子赋>|。吸尽如何。吸了西江说甚多。
<p>
</ul>
<p align="center">减字木兰花（二劝）</p>
<ul>
    酒巡未止。听说二疏归可喜。随意乘风。拄杖深村狭巷通。
<p>
    渊明漉酒。更与庞公庞媪寿。切莫讥何|<何充与弟准崇佛，谢氏讥之曰：二何佞佛>|。唤取同来作队多。
<p>
</ul>
<p align="center">减字木兰花（三劝）</p>
<ul>
    酒巡未止。更号三般杨氏喜|<杨子拜司业，两子登科，号杨三喜>|。上苑春风。宝带灵犀点点通。
<p>
    听歌侑酒。富贵两全添个寿。人少兼何。彭祖人言只寿多。
<p>
</ul>
<p align="center">减字木兰花（四劝）</p>
<ul>
    酒巡未止。说著四并须著喜。好月兼风。好个情怀命又通。
<p>
    明朝醒酒。起看佳人妆学寿。定问人何。昨夜何人饮最多。
<p>
</ul>
<p align="center">减字木兰花（五劝）</p>
<ul>
    酒巡未止。更说五行人听喜。康节淳风。说道诸公运数通。
<p>
    乞浆得酒岁在申酋，乞浆得酒。更检戊申前定寿。亥子推何。甲子生年四百多。
<p>
</ul>
<p align="center">减字木兰花（六劝）</p>
<ul>
    酒巡未止。鼓吹六经为公喜。也没《回风》。只有村中鼓数通。
<p>
    长须把酒。自当长头杯捧寿贾长头。问得穷何。一坐靴皮笑面多。
<p>
</ul>
<p align="center">减字木兰花（七劝）</p>
<ul>
    酒巡未止。且听七言余韵喜。弹到《悲风》。醒酒风吹路必通。
<p>
    休休避酒。末后茶仙来献寿。七碗休何。不独茶多酒亦多。
<p>
</ul>
<p align="center">减字木兰花（八劝）</p>
<ul>
    八巡将止。八节四时人贺喜。汉俗成风。薛老之言贵尚通汉以至日休吏，张扶不肯休，薛宣曰：“人道尚通，宜对妻子，设酒肴，请邻里相笑乐。”
<p>
    妻儿设酒。更得比邻相庆寿。虚度时何。只恐妻儿怪汝多。
<p>
</ul>
<p align="center">减字木兰花（九劝）</p>
<ul>
    九巡将止。留读《九歌》章句喜。尽溘埃风。发轫苍梧万里通。
<p>
    楚歌发酒。读到人生何所寿。试问原何。尔独惺然枉了多。
<p>
</ul>
<p align="center">减字木兰花（十劝）</p>
<ul>
    十巡今止。乐事要须防极喜。|<淳子髡曰：酒极则乱，乐极则悲>|烛影摇风。月落参横影子通。
<p>
    粗茶淡酒。五十狂歌供宴寿。敬谢来何。再得寻盟后日多。
<p>
</ul>
<p align="center">减字木兰花（诸斋作真率会、又用前韵赋木兰花令三首）</p>
<ul>
    陋人居止。旬一集真终日喜。先自薰风堂名。客目轮流次第通。
<p>
    昔贤置酒。十老半千年纪寿。知彼由何。真处闲中日月多。
<p>
</ul>
<p align="center">减字木兰花</p>
<ul>
    鸡鸣弗止。弗到天明心弗喜。投辖成风。壑谷吾公宜弗通。|<伯有嗜酒，为窟室而夜饮，击钟焉。人问公焉在。曰：“吾公在壑谷”，即窟室也>|
<p>
    齐盟歃酒。扬觯先听方饮寿。盟载言何。卜昼三杯不用多。|<温公真率约，肴馔不过五品，果实不过五品。真率诗曰：日费须三爵，年支仰数缣>|
<p>
</ul>
<p align="center">减字木兰花</p>
<ul>
    适然萃止。不待灯花先报喜。不速真风。且免毛生不为通。
<p>
    诗歌棋酒。真正清欢真正寿。事事真何。更得真真真更多。
<p>
</ul><p align="center">野庵曲</p>
<ul>
    野叟最昏迷。叹世间、光阴奔走如驰。逢这闲时。忽寻忖、一生里事都非。从头到尾。都改了、重立根基。枕上披衣。浑无寐。时时摩挲行气。
<p>
    才睡起。避户扉。k一炷清香，烟气霏霏。膜拜更归依。冥心坐、看经念佛行持。消除秽恶，光洒洒、禅律威仪。佛力慈悲。愿今世。永没冤债相随。食将惭愧。才饭了、一枕茶香美。迟迟日长，觅伴相对围棋。安排势子。相望相窥。闭心机。输赢成败，却似人居世。跳脱去、唤方帽杖藜。为伴侣、小桥那面一庵儿。登高望远输情思。叹物荣物枯，节换时移。
<p>
    春到园中，见寒梅同春雪乱飞。冷艳冰肌。须臾李杏开偏，一日芳菲。和风骀荡，两岸细柳捻金丝。清明时候，景物尤韵媚。
<p>
    春事退。叹万红狼籍飞满堤。水平池。风到卷涟漪。荷花一望如霞绮。对好些景物，敌去炎威。
<p>
    秋景凄凄。长空明月正扬辉。蒹葭岸、浮云侧畔坐钓矶。正桂花香喷鼻。黄花满眼，风劲霜坠。做寒来天气。秋光老、草木一齐似洗。独篁径，青松路，残岁方知。
<p>
    日将斜，园里缓行归。听流水。明窗净几。调数徽。到妙处、古曲幽闲韵渐稀。徐徐弹了融心意。忽然惊起。外时闻车履。故人来相对。
<p>
    壅浮蚁。草草杯盘灯正辉。漏声迟。浮蟹甚，言渐嘻嘻。轩渠一笑，高歌野庵新唱、劝些儿。人听村歌，一霎时、好娱戏。休笑颠狂，也是大奇。能赶气闷忧悲。自然沉醉。
<p>
    客都去后，睡JJ地。一枕华胥惊又起。晓鸡啼。重起着衣。心火烧脐。龙行虎驰。依前哩哩。
<p>
    从头到尾今如此。若唱此曲没休时。保取长年到期颐。
<p>
</ul>
<p align="center">醉乡曲</p>
<ul>
    说与贤瞒，这躯壳、安能久仗凭。幸尊中有酒浇磊块，先交神气平。醉乡道路无他径。任陶陶、现出真如性。没闲恼、没闲争。也能使情怀长似春。也能使飘然逸气如云。饶君万劫修功行。又争如、一盏乐天真。这些儿，休放过、且重斟。
<p>
</ul>
<p align="center">驻马听</p>
<ul>
    人都道四者难并。也由在人心。烦恼欢喜元无定。奸峭底自能称停。你待前面怎那，且随任咱分。自家有后自未奔。枉劳人方寸。眼前推辞怎。那知他人也心闷。
<p>
</ul>
<p align="center">风入松</p>
<ul>
    金榜初登。绮阁朱楼对娉婷。软红尘、有人相等。归来寝立功名。油盖拥着一书生。开宴处、笙歌频奏声。眼前光景。人生如意享欢荣。得酒娱情。没事汉、清闲人。任自由、毁誉利害不上心。恣闲吟。登山玩水且闲行，来主他、风花雪月盟。相逢道友，握手闲语百事真。得酒忘情。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
