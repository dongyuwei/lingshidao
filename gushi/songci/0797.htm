<html>
<head>
<title>古诗库：全宋词：韩</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">韩<p align="center">高阳台（除夜）</p>
<ul>
    频听银签，重燃绛蜡，年华衮衮惊心。饯旧迎新，能消几刻光阴。老来可惯通宵饮，待不眠、还怕寒侵。掩清尊。多谢梅花，伴我微吟。
<p>
    邻娃已试春妆了，更蜂腰簇翠，燕股横金。勾引东风，也知芳思难禁。朱颜那有年年好，逞艳游、赢取如今。恣登临。残雪楼台，迟日园林。
<p>
</ul>
<p align="center">浪淘沙</p>
<ul>
    莫上玉楼看。花雨斑斑。四垂罗幕护朝寒。燕子不知人去也，飞认阑干。
<p>
    回首几关山。后会应难。相逢祗有梦魂间，可奈梦随春漏短，不到江南。
<p>
</ul>
<p align="center">浪淘沙（丰乐楼）</p>
<ul>
    裙色草初青。鸭绿波轻。试花霏雨湿春晴。三十六梯人不到，独唤瑶筝。
<p>
    艇子忆逢迎。依旧多情。朱门只合锁娉婷。却逐彩鸾归去路，香陌春城。
<p>
</ul>
<p align="center">长相思</p>
<ul>
    郎恩深。妾思深。祗为恩深便有今。回纹辜旧吟。
<p>
    云沉沉。水沉沉。一点坚如百炼金。郎应知妾心。
<p>
</ul>
<p align="center">长相思</p>
<ul>
    杜娘家。谢娘家。楼压官桥柳半遮。帘波漾彩霞。
<p>
    拾飞花。怨飞花。望断郎来日又斜。东风吹鬓鸦。
<p>
</ul>
<p align="center">长相思</p>
<ul>
    夜萧萧。梦萧萧。又趁杨花到谢桥。凤沉明月箫。
<p>
    来迢迢。去迢迢。枉把吟笺寄寂寥。飞鸿不受招。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
