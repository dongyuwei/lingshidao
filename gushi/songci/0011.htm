<html>
<head>
<title>古诗库：全宋词：韦骧</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">韦骧<p align="center">减字木兰花（惜春词）</p>
<ul>
    人生可意。只说功名贪富贵。遇景开怀。且尽生前有限杯。
<p>
    韶华几许。_声残无觅处。莫自因循。一片花飞减却春。
<p>
</ul>
<p align="center">减字木兰花（劝饮词）</p>
<ul>
    金貂贳酒。乐事可为须趁手。且醉青春。白发何曾饶贵人。
<p>
    凤笙鼍鼓。况是桃花落红雨。莫诉觥筹。炊熟黄粱一梦休。
<p>
</ul>
<p align="center">减字木兰花（止贪词）</p>
<ul>
    鸾坡凤沼。轩冕倘来何足道。存养天真。安用浮名绊此身。
<p>
    劳生逸老。摆脱纷华须是早。解绶眠云。林下何曾见一人。
<p>
</ul>
<p align="center">减字木兰花（望仙词）</p>
<ul>
    危楼引望。天气犹寒花未放。远思悠悠。芳草何年恨即休。
<p>
    仙踪何处。此去蓬山多少路。春霭腾腾。更在瑶台十二层。
<p>
</ul>
<p align="center">减字木兰花（春词）</p>
<ul>
    帝城春媚。绿柳参天花照地。共荣升平。处处楼台歌板声。
<p>
    香轮玉镫。驰骤芳郊争选胜。妙舞轻讴。扰乱春风卒未休。
<p>
</ul>
<p align="center">菩萨蛮（和舒信道水心寺会次韵）</p>
<ul>
    琼杯且尽清歌送。人生离合真如梦。瞬息又春归。回头光景非。
<p>
    香喷金兽暖。欢意愁更短。白发不须量。从教千丈长。
<p>
</ul>
<p align="center">鹊桥仙</p>
<ul>
    岁华将暮，寒林萧索，极目冻云垂地。官梅忽见一枝芳，便顿觉、新春情味。
<p>
    小筵开处，歌喉清婉，舞态蹁跹争媚。沈腰潘鬓两休论，共举白、何须惜醉。
<p>
</ul>
<p align="center">减字木兰花（水仙花）</p>
<ul>
    雕阑香砌。红紫妖韶何足计。争似幽芳。几朵先春蘸碧塘。
<p>
    玉船金盏。谁谓花神情有限。绰约仙姿。仿佛江皋解佩时。
<p>
</ul>
<p align="center">洛阳春（丁香花）</p>
<ul>
    冷艳幽香奇绝。粉金裁雪。无端又欲恨春风，恨不解、千千结。
<p>
    曲槛小池清切。倚烟笼月。佳人纤手傍柔条，似不忍、轻攀折。
<p>
</ul>
<p align="center">醉蓬莱（廷评庆寿）</p>
<ul>
    漏新春消耗，柳眼微青，素梅犹小。帘幕轻寒，引炉烟袅袅。凤管雍容，雁筝清切，对绮筵呈妙。此际欢虞，门庭自有，辉光荣耀。
<p>
    庆事难逢，世间须信，八十遐龄，古来稀少。况偶佳辰，是桑弧曾表。满奉金觥，暂停牙板，听雅歌精祷。惟愿增高，龟年鹤算，鸿恩紫诏。
<p>
</ul>
<p align="center">沁园春（廷评拜官）</p>
<ul>
    林叶阴浓，海云峰耸，夏景渐分。称画堂开宴，雍雍笑语，高年耆德，初拜君恩。汉相家声，一经传训，赏典今朝归庆门。清和昼，见香飘百和，乐按长春。
<p>
    休论。万事纷纭。算寿考、乡闾能几人。况凤书才降，龟龄正永，莫辞金盏，一醉醺醺。萱草忘忧，榴花含笑，庭院风光如再新。成欢颂，愿齐坚桧柏，频奉丝纶。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
