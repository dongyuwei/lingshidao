<html>
<head>
<title>古诗库：全宋词：崔敦礼</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">崔敦礼<p align="center">柳梢青（寿词）</p>
<ul>
    惊世文章，门户照人，外家衣钵。多谢温存，相期宅相，此恩难说。
<p>
    今朝祝寿樽前，共拜舞、诸孙下列。但愿从今，一年强似，一年时节。
<p>
</ul>
<p align="center">西江月（寿词）</p>
<ul>
    暖日江南梅柳，春风堂上笙歌。满斟X笑声哗。再拜千年寿嘏。
<p>
    清健非缘服玉，红颜不是苍霞。仙姿福禄自无涯。要看沧溟绿野。
<p>
</ul>
<p align="center">鹧鸪天（时夫人寿）</p>
<ul>
    本是瑶台月里仙。笑麾鸾鹤住人间。蟠桃一熟三千岁，剩对春风日月闲。
<p>
    缡绶结，彩衣斑。孙枝相应傍门阑。年年同上长生酒，得见沧溟几度干。
<p>
</ul>
<p align="center">鹧鸪天</p>
<ul>
    王母瑶池景物鲜。蟠桃华实不知年。天教把定春风笑，来作人间长寿仙。
<p>
    披蕊笈，诵云篇。朝朝香之篆炉烟。只将清静为真乐，合住春秋岁八千。
<p>
</ul>
<p align="center">念奴娇（和徐尉）</p>
<ul>
    吴松江畔，对烟波浩渺，相忘鸥鸟。日日篮舆湖上路，十里珠帘惊笑。高下楼台，浅深溪坞，著此香山老。辋川图上，好风吹梦曾到。
<p>
    不用金谷繁华，碧城修竹，自比封君号。万壑千岩天付与，一洗寒酸郊岛。霖雨方思，烟尘未扫，合挽三江倒。功成名遂，却来依旧华表。
<p>
</ul>
<p align="center">水调歌头（垂虹桥亭词）</p>
<ul>
    倚棹太湖畔，踏月上垂虹。银涛万顷无际，渺渺欲浮空。为问瀛洲何在，我欲骑鲸归去，挥手谢尘笼。未得世缘了，佳处且从容。饮湖光，披晓月，抹春风。平生豪气安用，江海兴无穷。身在冰壶千里，独倚朱栏一啸，惊起睡中龙。此乐岂多得，归去莫匆匆。
<p>
</ul>
<p align="center">江城子（送凌静之）</p>
<ul>
    吴王台上雨初晴。远烟横。柳如云。门外西风，催踏马蹄尘。声断阳关人去□，遮落日，向西秦。不教容易从归程。语酸辛。黯消魂。且共一尊，相属莫辞频。
<p>
    后夜月明千里隔，君忆我，我思君。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
