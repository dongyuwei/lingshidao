<html>
<head>
<title>古诗库：全宋词：宝月</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>


                 <p align="center">宝月<p align="center">蓦山溪</p>
<ul>
    清江平淡，疏雨和烟染。春在广寒宫，付江梅、先开素艳。年年第一，相见越溪东，云体态，雪精神，不把年华占。
<p>
    山亭水榭，别恨多销黯。又是主人来，更不辜、香心一点。题诗才思，清似玉壶冰，轻回顾，落尊前，桃杏声华减。
<p>
</ul><p>
<p align="center">鹊踏枝</p>
<ul>
    斜日平山寒已薄。雪过松梢，犹有残英落。晚色际天天似幕。一尊先与东风约。
<p>
    邀得红梅同宴乐。酒面融春，春满纤纤萼。客意为伊浑忘却。归船且傍花阴泊。
<p>
</ul><p>
<p align="center">点绛唇（题雪中梅）</p>
<ul>
    春遇瑶池，长空飞下残英片。素光围练。寒透笙歌院。莫把寿阳，妆信传书箭。掩香面。汉宫寻遍。月里还相见。
<p>
</ul><p>
<p align="center">柳梢青</p>
<ul>
    脉脉春心，情人渐远，难托离愁。雨后寒轻，风前香软，春在梨花。
<p>
    行人倚棹天涯。酒醒处、残阳乱鸦。门外秋千，墙头红粉，深院谁家。
<p>
</ul><p>
<p align="center">惜双双</p>
<ul>
    庚岭香前亲写得。子细看、粉匀无迹。月殿休寻觅。姑射人来，知是曾相识。
<p>
    不要青春闲用力。也会寄、江南信息。着意应难摘。留与梨花，比并真颜色。
<p>
</ul><p>
<p align="center">洞仙歌</p>
<ul>
    广寒晓驾，姑射寻仙侣。偷被霜华送将去。过越岭、栖息南枝，匀妆面、凝酥轻聚。爱横管孤度陇头声，尽拼得幽香，为君分付。
<p>
    水亭山驿，衰草斜阳，无限行人断肠处。尽为我、留得多情，何须待、春风相顾。任倒断深思向梨花，也无奈，寒食几番春雨。
<p>
</ul><p>
                
<p><script src=http://www.lingshidao.com/count/count.php></script></body>

</html>
