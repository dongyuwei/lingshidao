<html>
<head>
<title>古诗库：全宋词：邵叔齐</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>


                 <p align="center">邵叔齐<p align="center">连理枝</p>
<ul>
    淡泊疏篱隔。寂寞官桥侧。绿萼青枝风尘外，别是一般姿质。念天涯、憔悴各飘零，记初曾相识。雪里情寒逼。月下幽香袭。不似薄情无凭准，一去音书难得。看年年、时候不窬期，报阳和消息。
<p>
</ul><p>
<p align="center">扑蝴蝶</p>
<ul>
    兰摧蕙折，霜重晓风恶。长安何处，孤根谩自托。水寒断续溪桥，月破黄昏院落。相逢俨然瘦削。
<p>
    最萧索。星星蓬鬓，杳杳家山路正邈。攀枝嗅蕊，露陪清泪阁。已无蝶使蜂媒，不共莺期燕约。甘心伴人淡泊。
<p>
</ul><p>
<p align="center">鹧鸪天（蜡梅）</p>
<ul>
    不比江梅粉作华。天香肯作俗香夸。高悬蜡蓓蜂房密，遍挂金钟雁字斜。
<p>
    侵月影，上窗纱。中央颜色自仙家。玉人插向乌云畔，浑似灵犀正透芽。
<p>
</ul><p>
                
<p><script src=http://www.lingshidao.com/count/count.php></script></body>

</html>
