<html>
<head>
<title>古诗库：全宋词：谭宣子</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">谭宣子<p align="center">摸鱼儿（怀云崖陈乘车东甫，时游湘潭）</p>
<ul>
    掩朱弦、住听金缕。天涯同是羁旅。多情记把香罗袖，残粉半黏荆树。还信否。便忍道、石台暗寂春无主。分明间阻。那睡鸭嘘云，翔鸳溜月，此际更休语。
<p>
    人间世，谁识缄愁最苦。轻帆重解烟雨。而今翻笑周郎误。挑剔寒缸寻谱。游倦处。果因甚、亭亭瘦影如前度。无由寄与。待谢却梅花，东风为我，吹梦过淮浦。
<p>
</ul>
<p align="center">西窗烛（雨霁江行自度）</p>
<ul>
    春江骤涨，晓陌微干，断云如梦相逐。料应怪我频来去，似千里迢遥，伤心极目。为楚腰、惯舞东风，芳草萋萋衬绿。
<p>
    燕飞独。知是谁家箫声多事，吹咽寻常怨曲。仅教衿袖香泥穑君不见、扬州三生杜牧。待泪华、暗落铜盘，甚夜西窗剪烛。
<p>
</ul>
<p align="center">侧犯</p>
<ul>
    素秋渐爽，倚香曲枕情依旧。怀袖。浸数尺湘漪、簟纹皱。悲欢尽梦里，玉骨从消瘦。空又。思太液芙蓉未央柳。
<p>
    翔凤何在，乐府传孤奏。人病酒。有鸳鸯双字倩谁绣。拜月西楼，几声滴漏。应恐纨洁，已疏郎手。
<p>
</ul>
<p align="center">春声碎（南浦送别自度腔）</p>
<ul>
    津馆贮轻寒，脉脉离情如水。东风不管，垂杨无力，总雨颦烟寐。栏干外。怕春燕掠天，疏鼓叠、春声碎。
<p>
    刘郎易憔悴。况是恹恹病起。蛮笺漫展，便写就新词，倩谁将寄。当此际。浑似梦峡啼湘，一寸相思千里。
<p>
</ul>
<p align="center">长相思</p>
<ul>
    去路遥。归路遥。灯月光中立小桥。魂萦紫玉箫。
<p>
    风萧萧。雨萧萧。此夜相思空寂寥。梅花落丽谯。
<p>
</ul>
<p align="center">长相思</p>
<ul>
    净亭亭。步盈盈。蝉影明绡傅体轻。水边无限情。
<p>
    翠尊倾。翠鬟倾。归去如何睡得成。西风吹酒醒。
<p>
</ul>
<p align="center">谒金门</p>
<ul>
    银漏滴。午夜平康巷陌。双掩兽环人语寂。余香无处觅。
<p>
    回首旧游踪迹。绀碧染衣犹湿。一饷沈吟谁会得。月明春店笛。
<p>
</ul>
<p align="center">谒金门</p>
<ul>
    人病酒。生怕日高催绣。昨夜新翻花样瘦。旋描双蝶凑。
<p>
    闲凭绣床呵手。却说春愁还又。门外东风吹绽柳。海棠花厮勾。
<p>
</ul>
<p align="center">浣溪沙（过高邮）</p>
<ul>
    欲展吴笺咏杜娘。为停楚棹觅秦郎。藕花三十六湖香。
<p>
    珠颗翠檠饶宿泪，玉痕红褪怯晨妆。小桥风月思凄凉。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
