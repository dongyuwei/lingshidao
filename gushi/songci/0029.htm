<html>
<head>
<title>古诗库：全宋词：张 耒</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">张耒<p align="center">减字木兰花</p>
<ul>
    个人风味。只有江梅些子似。每到开时。满眼清愁只自知。
<p>
    霞裾仙。姑射神人风露态。蜂蝶休忙。不与春风一点香。
<p>
</ul>
<p align="center">鹧鸪天</p>
<ul>
    倾盖相逢汝水滨。须知见面过闻名。马头虽去无千里，酒盏才倾且百分。
<p>
    嗟得失，一微尘。莫教冰炭损精神。北扉西禁须分等，金榜当年第一人。
<p>
</ul>
<p align="center">满庭芳</p>
<ul>
    裂楮裁筠，虚明潇洒，制成方丈屠苏。草团蒲坐，中置一山炉。拙似春林鸠宿，易于□、秋野享居。谁相对，时烦孟妇，石鼎煮寒蔬。
<p>
    嗟吁。人生随分足，风云际会，漫付伸舒。且偷取闲时，向此踌躇。谩取黄金建厦，繁华梦、毕竟空虚。争如且、寒村厨火，汤饼一斋盂。
<p>
</ul>
<p align="center">风流子</p>
<ul>
    木叶亭皋下，重阳近，又是捣衣秋。奈愁入庾肠，老侵潘鬓，谩簪黄菊，花也应羞。楚天晚，白苹烟尽处，红蓼水边头。芳草有情，夕阳无语，雁横南浦，人倚西楼。
<p>
    玉容，知安否，香笺共锦字，两处悠悠。空恨碧云离合，青鸟沈浮。向风前懊恼，芳心一点，寸眉两叶，禁甚闲愁。情到不堪言处，分付东流。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
