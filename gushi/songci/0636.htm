<html>
<head>
<title>古诗库：全宋词：严蕊</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">严蕊<p align="center">卜算子</p>
<ul>
    不是爱风尘，似被前身误。花落花开自有时，总是东君主。
<p>
    去也终须去。住也如何住。若得山花插满头，莫问奴归处。
<p>
</ul>
<p align="center">如梦令</p>
<ul>
    道是梨花不是。道是杏花不是。白白与红红，别是东风情味。曾记。曾记。人在武陵微醉。
<p>
</ul>
<p align="center">鹊桥仙</p>
<ul>
    碧梧初出，桂花才吐，池上水花微谢。穿针人在合欢楼，正月露、玉盘高泻。
<p>
    蛛忙鹊懒，耕慵织倦，空做古今佳话。人间刚道隔年期，指天上、方才隔夜。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
