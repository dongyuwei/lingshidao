<html>
<head>
<title>古诗库：全宋词：胡于</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">胡于<p align="center">鹧鸪天寿</p>
<ul>
    去日清霜菊满丛。归来高柳絮缠空。长驱万里山收瘴，径度层波海不风。
<p>
    阴德遍，岭西东。天教慈母寿无穷。遥知今夕称觞处，衣彩还将衣绣同。
<p>
</ul>
<p align="center">鹧鸪天寿</p>
<ul>
    阿母蟠桃下记春。长沙星里寿星明。金花罗纸新裁诏，具叶傍行别绶经。
<p>
    同龙子，祝龟龄。天教二老鬓长青。明年今日称觞处，更有孙枝满谢庭。
<p>
</ul>
<p align="center">鹧鸪天寿</p>
<ul>
    楚楚吾家千里驹。老人心事正开渠。风流不减庭前玉，爱惜真如掌上珠。
<p>
    纡绿绶，荐方壶。老人沉醉弟兄扶。问将何物为儿寿，付与家传万卷书。
<p>
</ul>
<p align="center">鹧鸪天寿</p>
<ul>
    袅袅薰风响佩环。广寒仙子跨清鸾。谁教瑞世仪周间，自赋多才继《小山》。
<p>
    铃阁静，画堂闲。衮衣象服镇团栾。年年此日称觞处，留待菖薄驻玉颜。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
