<html>
<head>
<title>古诗库：全宋词：赵时奚</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">赵时奚<p align="center">多丽（西湖）</p>
<ul>
    敛吴云，翠奁推上红晴。渺澄流、鳞光寒碎，远峰螺绀低凝。杏香引、画船影湿，柳阴趁、骄马蹄轻。桥限宽平，堤横南北，去来人入绣围行。渐际晚，梅妆游困，十里曳歌声。苍烟润，飞鸦妒春，一梦催醒。
<p>
    认名园、当时宴幸，缆痕犹在危亭。露花浓、静迎直砌，雾藓冷、淡护飞甍。几对东风，留连丽景，年□□老越山青。夜深月、照人依旧，何处最关情。欢娱地，星移世换，客恨还盈。
<p>
</ul>
<p align="center">汉宫春</p>
<ul>
    霜皎千林，正石桥人静，春满横塘。寒花自开自落，晓色昏黄。明沙暗草，对东风，深锁闲堂。金漏短，江南路远，梦回云冷潇湘。
<p>
    重到旧时花下，按玉笙歌彻，月正西廊。亭亭爱伊素影，粉薄新妆。经所瘦损，漫谁知、心事凄凉。休更听，城头画角，一声声断人肠。
<p>
</ul>
<p align="center">恋绣衾</p>
<ul>
    迢迢江路日又曛。为春迟、长是怨春。小立马、千林下，寄寒香、归赠故人。
<p>
    相逢细说经年恨，早匆匆、吹散霁去。算惆怅、芳菲事，粉蝶知、应自断魂。
<p>
</ul>
<p align="center">恋绣衾</p>
<ul>
    江南烟水几万重。记玉人、花底旧容。待欲寄、飞鸿信，望前山、夕照冷红。
<p>
    塞笳月下声凄楚，怨百花、春事梦空。倩谁共、东君说，把阳和、分付朔风。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
