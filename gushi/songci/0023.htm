<html>
<head>
<title>古诗库：全宋词：米芾</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">米芾<p align="center">西江月（秋兴）</p>
<ul>
    溪面荷香粲粲，林端远岫青青。楚天秋色太多情。云卷烟收风定。
<p>
    夜静冰娥欲上，梦回醉眼初醒。玉瓶未耻有新声。一曲请君来听。
<p>
</ul>
<p align="center">菩萨蛮（拟古）</p>
<ul>
    蒹葭风外烟笼柳。数叠遥山眉黛秀。微雨过江来。烦襟为一开。
<p>
    沙边临望处。紫燕双飞语。举酒送飞云，夜凉愁梦频。
<p>
</ul>
<p align="center">水调歌头（中秋）</p>
<ul>
    砧声送风急，蟠蟀思高秋。我来对景，不学宋玉解悲愁。收拾凄凉兴况，分付尊中X，倍觉不胜幽。自有多情处，明月挂南楼。
<p>
    怅襟怀，横玉笛，韵悠悠。清时良夜，借我此地倒金瓯。可爱一天风物，遍倚阑干十二，宇宙若萍浮。醉困不知醒，欹枕卧江流。
<p>
</ul>
<p align="center">渔家傲（金山）</p>
<ul>
    昔日丹阳行乐里。紫金浮玉临无地。宝阁化成弥勒世。龙宫对。时时更有天花坠。
<p>
    浩渺一天秋水至，鲸鲵鼓鬣连山沸。员峤岱舆更P痢Ｎ薷蒂。莫教龙伯邦人戏。
<p>
</ul>
<p align="center">丑奴儿（见白发）</p>
<ul>
    踟蹰山下濡须水，我更委佗。物阜时和。迨暇相逢笑复歌。
<p>
    江湖楼上凭阑久，极目沧波。天鉴如磨。偏映华簪雪一窝。
<p>
</ul>
<p align="center">减字木兰花（涟水登楼寄赵伯山）</p>
<ul>
    云间皓月。光照银淮来万折。海岱楼中。拂袖雄披楚岸风。
<p>
    醉余清夜。羽扇纶巾人入画。江远淮长。举首宗英醒更狂。
<p>
</ul>
<p align="center">减字木兰花（展书卷）</p>
<ul>
    平生真赏。纸上龙蛇三五行。富贵功名。老境谁堪宠辱惊。
<p>
    寸心谁语。只有当年袁与许。归到寥阳。玉简霞衣侍帝旁。
<p>
</ul>
<p align="center">点绛唇（示儿尹仁尹智）</p>
<ul>
    莘野寥寥，渭滨漠漠情何限。万重堆案。懒更重经眼。
<p>
    儿辈休惊，头上霜华满。功名晚。水云萧散。漫就驿亭看。
<p>
</ul>
<p align="center">阮郎归（海岱楼与客酌别作）</p>
<ul>
    双双鸳鸯戏苹洲。几行烟柳柔。一声长笛咽清秋。碧云生暮愁。
<p>
    钩月挂，绮霞收。浦南人泛舟。娟娟何处烟明眸。相望徒倚楼。
<p>
</ul>
<p align="center">蝶恋花（海岱玩月作）</p>
<ul>
    千古涟漪清绝地。海岱楼高，下瞰秦淮尾。水浸碧天天似水。广寒宫阙人间世。
<p>
    霭霭春和生海市。鳌戴三山，顷刻随轮至。宝月圆时多异气。夜光一颗千金贵。
<p>
</ul>
<p align="center">诉衷情（献汲公相国寿）</p>
<ul>
    薰风吹动满池莲。晓云楼阁鲜。绣阁华堂嘉会，齐拜玉炉烟。
<p>
    斟美酒，奉觥船。祝芳筵。宜春耐夏，多福庄严，富贵长年。
<p>
</ul>
<p align="center">诉衷情（思归）</p>
<ul>
    劳生奔走因粗官。揽镜鬓毛斑。物外平生萧散，微宦兴阑珊。
<p>
    寄胜处，每凭阑。定忘还。好山如画，水绕云萦。无计成闲。
<p>
</ul>
<p align="center">鹧鸪天（献汲公相国寿）</p>
<ul>
    暖日晴烘候小春。际天和气与精神。灵台静养千年寿，丹灶全无一点尘。
<p>
    寿彭祖，寿广成。华阳仙裔是今身。夜来银汉清如洗，南极星中见老人。
<p>
</ul>
<p align="center">鹧鸪天（漫寿）</p>
<ul>
    云液无声白似银。红霞一抹百花新。觞多莫厌频频劝。一片花飞减却春。
<p>
    蜂翅乱，蝶眉颦。花间啼鸟劝游人。人生无事须行乐，富贵何时且健身。
<p>
</ul>
<p align="center">浪淘沙（祝寿）</p>
<ul>
    祝寿庆生申。德日维新。期颐眉寿寿长春。五福三灵禄永永，长寿仙人。
<p>
    遐算等庄椿。□德康宁。年年欢会笑欣欣。岁岁仰依□寿域，彭祖广成。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
