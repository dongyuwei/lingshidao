<html>
<head>
<title>古诗库：全宋词：李祁</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">李祁<p align="center">减字木兰花</p>
<ul>
    梨花院宇。淡月倾云初过雨。一枕轻寒。梦入西瑶小道山。
<p>
    花深人静。帘锁御香清昼永。红药阑干。玉案春风窈窕间。
<p>
</ul>
<p align="center">点绛唇</p>
<ul>
    楼下清歌，水流歌断春风暮。梦云烟树。依约江南路。
<p>
    碧水黄沙，梦到寻梅处。花无数。问花无语。明月随人去。
<p>
</ul>
<p align="center">青玉案</p>
<ul>
    绿琐窗纱明月透。正清梦、莺啼柳。碧井银瓶鸣玉L。翔鸾妆样，粲花衫绣。分付春风手。
<p>
    喜入秋波娇欲溜。脉脉青山两眉秀。玉枕春寒郎知否。归来留取，御香襟袖。同饮酴酒。
<p>
</ul>
<p align="center">鹊桥仙</p>
<ul>
    春阴淡淡，春波渺渺，帘卷花稍香雾。小舟谁在落梅村，正梦绕、清溪烟雨。
<p>
    碧山学士，云房娇小，须要五湖同去。桃花流水鳜鱼肥，恰趁得、江天佳处。
<p>
</ul>
<p align="center">阮郎归</p>
<ul>
    校书学士小蓬山。新参玉笋班。买花归去五湖间。浣花龙尾湾。下脱
<p>
</ul>
<p align="center">南歌子</p>
<ul>
    袅袅秋风起，萧萧败叶声。岳阳楼上听哀筝。楼下凄凉江月、为谁明。
<p>
    雾雨沈云梦，烟波渺洞庭。可怜无处问湘灵。只有无情江水、绕孤城。
<p>
</ul>
<p align="center">醉桃源</p>
<ul>
    春风碧水满郎湖。水清梅影疏。渡江桃叶酒家垆。髻鬟云样梳。
<p>
    吹玉蕊，饮琼腴。不须红袖扶。少年随意数花须。老来心已无。
<p>
</ul>
<p align="center">朝中措</p>
<ul>
    照江梅词，寄任蕴明。蕴明尝许缘檄载侍儿见过，又于汉籍伎有目成者因以为戏
<p>
    郎官湖上探春回。初见照江梅。过尽竹溪流水，无人知道花开。
<p>
    佳人何处，江南梦远，殊未归来。唤取小丛教看，隔江烟雨楼台。
<p>
</ul>
<p align="center">西江月</p>
<ul>
    拾翠亭前水满，郎官湖上春回。仪龙新碾试琼杯。更觉春江有味。
<p>
    拄杖行穿翠筱，吹花醉绕江梅。故园心事老相催。此意陶潜能会。
<p>
</ul>
<p align="center">西江月</p>
<ul>
    云观三山清露，长生万鬣青松。琼王敖珠珥下秋空。一笑满天鸾凤。
<p>
    雾鬓新梳绀绿，霞衣旧佩柔红。更邀豪俊驭南风。此意平生飞动。
<p>
</ul>
<p align="center">如梦令</p>
<ul>
    春水湖塘深处。竹暗沙洲无路。闲伴落花来，却信东风归去。且住。且住。细看两山烟雨。
<p>
</ul>
<p align="center">如梦令</p>
<ul>
    不见玉人清晓。长啸一声云杪。碧水满阑塘，竹外一枝风袅。奇妙。奇妙。半夜山空月皎。
<p>
</ul>
<p align="center">水龙吟（郎官湖）</p>
<ul>
    碧山横绕清湖，茂林秀麓波光里。南宫老大，西洲漂荡，危亭重倚。雨步云行，饵风饮雾，平生游戏。笑此中空洞，都无一物，有神妙、浩然气。
<p>
    扫尽云南梦北，看三江五湖秋水。狂歌两解，清尊一举，超然千里。江汉苍茫，故人何处，山川良是。待白萍露下，青天月上，约骑鲸起。
<p>
</ul>
<p align="center">浪淘沙</p>
<ul>
    拍手趁西风。惊起乖龙。青山绿水古今同。唯有一轮山上月，长照江中。
<p>
    一点落金钟。浑似虚空。道人不住有云峰。但是人家清酒瓮，行处相逢。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
