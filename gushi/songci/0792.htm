<html>
<head>
<title>古诗库：全宋词：曾拨</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">曾拨<p align="center">西江月</p>
<ul>
    檐雨轻敲夜夜，墙云低度朝朝。日长天气已无聊。何况洞房人悄。
<p>
    眉共新荷不展，心随垂柳频摇。午眠见金翘。惊觉数声啼鸟。
<p>
</ul>
<p align="center">谒金门</p>
<ul>
    山衔日。洒酒西风独立。一叶扁舟流水急。转头无处觅。
<p>
    去则而今已去，忆则如何不忆。明日到家应记得。寄书回雁翼。
<p>
</ul>
<p align="center">谒金门</p>
<ul>
    深院寂。一点春灯衔壁。空说销愁须酒力。病多禁未得。
<p>
    遥望西楼咫尺。争信今宵思忆。伴我枕头双泪湿。梧桐秋雨滴。
<p>
</ul>
<p align="center">眼儿媚</p>
<ul>
    芙蓉帐冷翠衾单。魂梦几曾闲。怎禁未许，茫茫烟水，叠叠云山。
<p>
    云时频把归期约，远不过春残。而今已是，荷花开了，犹倚栏干。
<p>
</ul>
<p align="center">南柯子</p>
<ul>
    桐叶凉生夜，藕花香满时，几多离思有谁知。遥望盈盈一水、抵天涯。
<p>
    雨洒征衣泪，月颦分镜眉。相逢又是隔年期。不似画桥归燕、解于飞。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
