<html>
<head>
<title>古诗库：全宋词：李居仁</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">李居仁<p align="center">天香（宛委山房拟赋龙涎香）</p>
<ul>
    瀛峤浮烟，沧波挂月，潜虬睡起清晓。万里槎程，一番花信，付与露薇冰脑。纤云渐暖，凝翠席、氤氲不了。银叶重调火活，珠帘日垂风悄。
<p>
    螺屏酒醒梦好。绣罗帱、依旧痕少。几度试拈心字，暗惊芳抱。隐约仙舟路杳。谩佩影玲珑护娇小。素手金篝，春情未老。
<p>
</ul>
<p align="center">水龙吟（浮翠山房拟赋白莲）</p>
<ul>
    蕊仙群拥宸游，素肌似怯波心冷。霜裳缟夜，冰壶凝露，红尘洗尽。弄玉轻盈，飞琼绰约，淡妆临镜。更多情、一片碧云不掩，笼娇面、回清影。
<p>
    菱唱数声乍听。载名娃、藕丝萦艇。雪鸥沙鹭，夜来同梦，晓风吹醒。酒晕全消，粉痕微渍，色明香莹。问此花，盍贮瑶池，应未许、繁红并。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
