<html>
<head>
<title>古诗库：全宋词：张震</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">张震<p align="center">蝶恋花（惜春）</p>
<ul>
    梅子初青春已暮。芳草连云，绿遍西池路。小院绣垂帘半举。衔泥紫燕双飞去。
<p>
    人在赤阑桥畔住。不解伤春，还解相思否。清梦欲寻犹间阻。纱窗一夜萧萧雨。
<p>
</ul>
<p align="center">鹧鸪天（怨别）</p>
<ul>
    宽尽香罗金缕衣。心情不似旧家时。万丝柳暗才飞絮，一点梅酸已着枝。
<p>
    金底背，玉东西。前欢赢得两相思。伤心不及风前燕，犹解穿帘度幕飞。
<p>
</ul>
<p align="center">鹧鸪天（春暮）</p>
<ul>
    横素桥边景最佳。绿波清浅见琼沙。衔泥燕子迎风絮，得食鱼儿趁浪花。
<p>
    春已暮，日初斜。画船箫鼓是谁家。兰桡欲去空留恋，醉倚兰干看晚霞。
<p>
</ul>
<p align="center">蓦山溪（春半）</p>
<ul>
    青梅如豆，断送春归去。小绿间长红，看几处、云歌柳舞。偎花识面，对月共论心，携素手，采香游，踏遍西池路。
<p>
    水边朱户。曾记销魂处。小立背秋千，空怅望、娉婷韵度。杨花扑面，香糁一帘风，情脉脉，酒厌厌，回首斜阳暮。
<p>
</ul>
<p align="center">蓦山溪（初春）</p>
<ul>
    春光如许。春到江南路。柳眼弄晴晖，笑梅老、落英无数。峭寒庭院，罗幕护窗纱，金鸭暖，锦屏深，曾记看承处。
<p>
    云边尺素。何计传心缕。无处说相思，空惆怅、朝云暮雨。曲阑干外，小立近黄昏，心下事，眼边愁，借问春知否。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
