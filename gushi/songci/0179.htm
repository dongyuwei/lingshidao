<html>
<head>
<title>古诗库：全宋词：家铉翁</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">家铉翁<p align="center">水调歌头（题旅舍壁）</p>
<ul>
    瀛台居北界，觌面是重城。老龙蹲踞不动，潭影净无尘。此地高阳胜处，天付仙翁为主，那肯借闲人。暂挂西堂锡，仍同旦过宾。
<p>
    六年里，五迁舍，得此邻。儒馆豆笾于粲，弦诵有遗音。甚喜黄冠为侣，更得青衿来伴，应不叹飘零。夜宿东华榻，朝餐泮水芹。
<p>
</ul>
<p align="center">念奴娇（中秋纪梦）</p>
<ul>
    神仙何处，人尽道、我州三神之一。为问何年飞到此，拔地倚天无迹。缥缈琼宫，溟茫朱户，不与尘寰隔。翩然鹤下，时传云外消息。
<p>
    露冷风清夜阑，梦高人过我，欢如畴昔。道骨仙风谁得似，谈笑云生几席。共踏银虬，迫随绛节，恍遇群仙集。云韶九奏，不类人间金石。
<p>
</ul>
<p align="center">念奴娇（送陈正言）</p>
<ul>
    南来数骑，问征尘、正是江头风恶。耿耿孤忠磨下尽，惟有老天知得。短棹浮淮，轻毡渡汉，回首觚棱泣。缄书欲上，惊传天外清跸。
<p>
    路人指示荒台，昔汉家使者，曾留行迹。我节君袍雪样明，俯仰都无愧色。送子先归，慈颜未老，三径有余乐。逢人问我，为说肝肠如昨。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
