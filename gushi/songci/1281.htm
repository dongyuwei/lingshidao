<html>
<head>
<title>古诗库：全宋词：莫仑</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">莫仑<p align="center">水龙吟</p>
<ul>
    镜寒香歇江城路，今度见春全懒。断云过雨，花前歌扇，梅边酒盏。离思相欺，万丝萦绕，一襟销黯。但年光暗换，人生易感，西归水、南飞雁。
<p>
    也拟与愁排遣。奈江山、遮拦不断。娇讹梦语，湿荧啼袖，迷心醉眼。绣毂华茵，锦屏罗荐，何时拘管。但良宵空有，亭亭霜月，作相思伴。
<p>
</ul>
<p align="center">玉楼春</p>
<ul>
    绿杨芳迳莺声小。帘幕烘香桃杏晓。余寒犹峭雨疏疏，好梦自惊人悄悄。
<p>
    恁君莫问情多少。门外江流罗带绕。直饶明日便相逢，已是一春闲过了。
<p>
</ul>
<p align="center">生查子</p>
<ul>
    三两信凉风，七八分圆月。愁绪到今年，又与前年别。
<p>
    衾单容易寒，烛暗相将灭。欲识此时情，听取鸣蛩说。
<p>
</ul>
<p align="center">卜算子</p>
<ul>
    红底过丝明，绿外飞绵小。不道东风上海棠，白地春归了。
<p>
    月笛曲栏留，露舄芳池绕。争得闲情似旧时，偏索檐花笑。
<p>
</ul>
<p align="center">摸鱼儿</p>
<ul>
    听春教、燕颦莺诉。朝朝花困风雨。六桥忘却清明后，碧尽柳丝千缕。蜂蝶侣。正闲觅闲花，闲草闲歌舞。最怜西子。尚薄薄云情，盈盈波泪，点点旧眉妩。
<p>
    流红记，空泛秋宫怨句。才色何处娇妒。落红无限随风絮。诗恨有谁曾遇。堪恨处。恨二十四番，花信催花去。东君暗苦。更多嘱多情，多愁杜宇，多诉断肠语。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
