<html>
<head>
<title>古诗库：全宋词：游九言</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">游九言<p align="center">沁园春（五十五自述）</p>
<ul>
    五十五年，满簪华发，俨然遂良。又何曾戚戚。华门主窦，何曾汲汲，玉带金章。困后高眠，饥来饱□，老矣狂夫老更狂。空回首，叹世间名利，傀儡开场。
<p>
    幸临晚节安康。又两日、三秋催肃霜。叹生朝亦是，贺宾踵至，龙钟矍铄，何足称觞。喜对诸贤，笑谈世事，相会亲朋醉玉觞。谁如我，素乐天知命，不事侯王。
<p>
</ul>
<p align="center">赤枣子（华阳洞）</p>
<ul>
    河汉澈，碧霄晴。九华仙子以凡尘。凉夜山头吹玉笛，纤云卷尽月分明。
<p>
</ul>
<p align="center">赤枣子</p>
<ul>
    香露湿，草晶荧。起看大地粲瑶琼。下界千门人寂寂，空山夜静海波声。
<p>
</ul>
<p align="center">赤枣子</p>
<ul>
    仙子去，眇云程。天香杳杳佩环清。回望九州烟雾日，千山月落影纵横。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
