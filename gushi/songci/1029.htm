<html>
<head>
<title>古诗库：全宋词：李商英</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">李商英<p align="center">醉蓬莱</p>
<ul>
    庆朋良相遇，夷夏均欢，福沾绵宇。扶日勋高，更补天力巨。学造渊微，文赓三圣，被褒语。来自丹台，生逢华旦，身登仙路。
<p>
    衮绣归来，水晶宫里，燕处超然，去天尺五。绿发朱颜，照青春如故。一粒刀圭，五更丹灶，与赤松游处。只恐看着蒲轮，趣上沙堤归去。
<p>
</ul>
<p align="center">洞仙歌</p>
<ul>
    腊残寒峭，渐近新正际。喜溢门阑蔼佳气。遇昌辰，符吉梦，岳渎呈祥瑞。知是天诞人间奇瑞。
<p>
    文章推晁董，学擅卿云，高揭声猷缙绅里。上瀛洲册府，师表宗藩，华要地，俱是宸衷注意。
<p>
    又何止看看便持荷。更寿为崆峒，广成同岁。
<p>
</ul>
<p align="center">洞仙歌</p>
<ul>
    霓旌降节，缥缈蓬瀛里。前是骖鸾在人世。云衢沾圣泽，两地疏封，须信道，不减瑶台富贵。
<p>
    兰帏称寿日，朱紫盈门，碧藕蟠桃奉甘旨。更何须，求大药饵服还丹，长不老，鹤骨仙标无比。
<p>
    况壶天日月自延长，看几度人间，百年千岁。
<p>
</ul>
<p align="center">胜胜慢</p>
<ul>
    笙簧缭绕，书鼓声喧，佳人对舞绣帘前。高卷铺衬，广列华筵。人人献香祝寿，捧流霞，永庆高年。名香k，睹重重华盖，金兽喷烟。
<p>
    一愿皇恩频降，松柏对龟鹤，彭祖齐肩。二愿子子孙孙，尽贡三元，石崇富贵也休夸，陆地神仙。更三愿，愿年年佳庆，永保团圆。
<p>
</ul>
<p align="center">木兰花慢</p>
<ul>
    喜琼筵乍启，似王母、宴瑶池。正珠履骈肩，群仙间坐，冰玉交辉。新词更兼旧曲，听歌声、宛转绕屏帏。一缕龙香水麝，满堂如彩云飞。
<p>
    金卮主献宾酬。无算数醉如泥。诮不管山翁，霜髯皓鬓，为插花枝。更阑带花归去，有余香、冉冉惹人衣。
<p>
    一枕华胥梦觉，恍然身在桃谷。
<p>
</ul>
<p align="center">胜胜慢</p>
<ul>
    香浮椒柏，暖入酴酥，非烟晓生帘幕。绛阙真仙，来自五云楼阁。青霁路岐游遍，排冠归、水晶城郭。萧散处，有壶中日月，故园猿鹤。
<p>
    好是朱颜难老，嬉游处，不减少年行乐。正好寻春，莫负燕期莺约。沉沉洞天向晚，按宫商、重调音乐。愿岁岁，听新声，笙歌院落。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
