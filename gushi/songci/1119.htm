<html>
<head>
<title>古诗库：全宋词：胡文卿</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">胡文卿<p align="center">虞美人</p>
<ul>
    枢庭喜庆生辰到。仙伯离蓬岛。鲁台云物正呈祥。线绣工夫从此、日添长。
<p>
    满斟绿醑深深劝。岁岁长相见。蟠桃结子几番红。笑赏清歌声调、叶黄钟。
<p>
</ul>
<p align="center">虞美人</p>
<ul>
    香烟绕遍兰堂宴。香鸭珠帘卷。香风转后送韶音。香酝佳筵今日、庆佳辰。
<p>
    香山烧尽禽飞放。香袖佳人唱。香醪满满十分斟。香信传时延寿、保千春。
<p>
</ul>
<p align="center">虞美人</p>
<ul>
    寿香烟篆金炉细。寿酒邀宾至。寿筵两畔列红妆。寿曲仙音一品、舞霓裳。
<p>
    寿星高挂生祥瑞。寿祝长生意。寿杯满劝庆遐龄。寿比南山松柏、永长春。
<p>
</ul>
<p align="center">虞美人</p>
<ul>
    香云佳气交盘结。又庆生申节。满堂簪绂奉霞觞。瑞应台躔南极、见光芒。
<p>
    心田积累阴功足。来受人天福。从今几度见河清。知傲壶中日月、镇长春。
<p>
</ul>
<p align="center">虞美人</p>
<ul>
    昨霄南极星光现。今日开华宴。朱颜翠鬓占春多。且向博山香袅、卷金荷。
<p>
    龟游鹤舞千年寿。更酌千钟酒。满庭佳客捧殷勤。此日蒲菊新绿、瓮头春。
<p>
</ul>
<p align="center">阮郎归</p>
<ul>
    良辰佳景列华筵。笙歌奏`弦。位居荣显子孙贤。功名事双全。
<p>
    庆祝寿，拜尊前。重重福禄坚。愿如彭祖寿齐年。金杯劝寿仙。
<p>
</ul>
<p align="center">阮郎归</p>
<ul>
    谢娘诗礼有家风。吹窗清昼同。笑言偕老与梁鸿。闺门喜气融。
<p>
    来月殿，下珠宫。人间春意浓。一尊仙酝祝芳丛。蟠桃千岁红。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
