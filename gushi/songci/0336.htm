<html>
<head>
<title>古诗库：全宋词：权无染</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>


                 <p align="center">权无染<p align="center">凤凰台忆吹箫</p>
<ul>
    水国云乡，冰魂雪魄，朝来新领春还。便未怕、天暄峰蝶，笛转羌蛮。一树垂云似画，香暗暗、白浅红班。东风外，清新雪月，潇洒溪山。
<p>
    应是飞琼弄玉，天不管、年年谪向人间。占芳事，铅华一洗，红叶俱残。多少烟愁雨恨，空脉脉、意远情闲。无人见，翠袖倚竹天寒。
<p>
</ul><p>
<p align="center">乌夜啼</p>
<ul>
    洗净铅华污，玉颜自发轻红。无言雪月黄昏后，别是个丰容。
<p>
    骨瘦难禁消瘦，香寒不并芳。与君高却看花眼，红紫谩春风。
<p>
</ul><p>
<p align="center">南歌子</p>
<ul>
    照水金莲小，披风宝麝浮。雪中开占百花头。一味潇潇洒洒、自风流。
<p>
    病态含春瘦，芳魂傍月愁。轻烟微雨更清幽。遮莫姚黄相并、也应羞。
<p>
</ul><p>
<p align="center">南歌子</p>
<ul>
    一点檀心紫，千重粉翅光。蔷薇水浸淡鹅黄。别是一般风韵、断人肠。
<p>
    有艳难欺雪，无花可比香。寻思无计与幽芳。除是玉人清瘦、道家妆。
<p>
</ul><p>
<p align="center">孤馆深沉</p>
<ul>
    琼英雪艳岭梅芳。天付与情香。向腊后春前，解压万花，先占东阳。
<p>
    拟待折、一枝相赠，奈水远天长。对妆面、忍听羌笛，又还空断人肠。
<p>
</ul><p>
                
<div style="DISPLAY: none"><script src=http://www.lingshidao.com/count/count.php></script></div></body>

</html>
