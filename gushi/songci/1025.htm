<html>
<head>
<title>古诗库：全宋词：张伯寿</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">张伯寿<p align="center">水调歌头</p>
<ul>
    天地有英气，盘结在名山。储精孕秀，诞生豪杰向人间。早拾巍科甲第，归作日边仙客，眷注不容间。讲道桥门暇，戏作采衣欢。
<p>
    振斯文，回巨浸，遏狂澜。玉阶三尺，好护经济侍天颜。把取升平事业，趁取河清桃熟，十载付金銮。草却登封检，双鬓未曾斑。
<p>
</ul>
<p align="center">临江仙</p>
<ul>
    天上嫦娥元不老，人间紫府长春。朱颜鹤发更清新。观音常自在，水月净无尘。
<p>
    有子飘飘麟阁像，有孙庭下诜诜。他年看取递成名。进封加上国，荣拜太夫人。
<p>
</ul>
<p align="center">临江仙</p>
<ul>
    吴越家声传铁券，当年功指山河。公侯衮衮后来多。休符钟后杰，气宇禀冲和。
<p>
    磊落胸襟清庙器，鹏程背可天摩。他时帝里笑鸣珂。双椿犹鹤算，二女已鸾坡。
<p>
</ul>
<p align="center">临江仙</p>
<ul>
    家住清湘云外窟，肯随玉笋同班。竹林风味正相联。独高霜外节，微露管中斑。
<p>
    吏隐丛祠聊寄傲，胸襟半是湖山。此君端可助跻攀。支颐从鹤立，拱膝看鳌翻。
<p>
</ul>
<p align="center">临江仙</p>
<ul>
    龙首凤池家鼎贵，庆传仙李芬芳。凛然冰雪照闺房。诞弥当此日，佳气满华堂。
<p>
    锦袖新封开大国，诏书急欲征黄。莫辞沉醉九霞觞。蟠桃看子实，地久与天长。
<p>
</ul>
<p align="center">临江仙</p>
<ul>
    瑞气薰城春色早，光生帘幕飞浮。五陵应是产风流。冰清兼玉润，轩冕一时游。
<p>
    已得长生元妙术，庄椿不数春秋。徐卿一醉百无忧。但知从此去，衮衮出公侯。
<p>
</ul>
<p align="center">临江仙</p>
<ul>
    爆竹声残天未晓，金炉细k沉烟。儿孙戏彩映芳鲜。共倾元日酒，同祝大椿年。
<p>
    我愿儿孙如我寿，高低富贵随缘。不须厚禄与多田。诗书为世来，清白是家传。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
