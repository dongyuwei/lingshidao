<html>
<head>
<title>古诗库：全宋词：马迁鸾</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">马迁鸾<p align="center">水调歌头（隐括楚词答朱实甫）</p>
<ul>
    把酒对湘浦，独吊大夫醒。当年皇览初度，饮露更餐英。服以高冠长佩，扈以江蓠薜芷，御气独乘清。谁意椒兰辈，从臾武关盟。
<p>
    哭东门，哀郢路，悄无宁。人世纷纷起灭，遗臭与留馨。一笑远游轻举，三叹道长世短，晦朔自秋春。洗眼看物变，朝菌共灵椿。
<p>
</ul>
<p align="center">齐天乐（和张龙山寿词）</p>
<ul>
    老夫耄矣，怪新年顿尔，□衰俱现。排闷篇诗，浇愁盏酒，自读离骚自劝。长安日远。怅旧国禾宫，故侯瓜畹。风景不殊，江涛如此世绿浅。莫莫休休□□，□□乾坤毁，幽怀无限。弱羽填波，轻装浮海，其奈沧溟滟。年花婉娩。况六十平头，底须顽健。戏唱高词，作还丹九转。
<p>
</ul>
<p align="center">沁园春（为洁堂寿）</p>
<ul>
    杨柳依依，我生之辰，与公共之。叹袅娜章台，歌翻轻吹，飘零灞岸，影弄斜晖。花萼楼深，灵和殿古，人自凄凉柳自垂。相逢处，记吾侬堕地，嘉定明时。
<p>
    何须梦得君知。便稳道人生七十稀。笑桓大将军，枝条如此，陶潜处士，门巷归兮。几阵花飞，一池萍碎，又向先生把寿厄。年年好，祝东风万缕，老翠云齐。
<p>
</ul>
<p align="center">水调歌头（和洁堂韵）</p>
<ul>
    老子早知退，鸥鹭未盟寒。痴顽窬六望七，宁以寿为欢。风有黍离伤咽，雅有蓼莪憔悴，使我不能餐。更把南陔读，泪落广陵澜。
<p>
    踏峨峰，腾华顶，卧王官。青山与汝卒岁，紫茹可登盘。乞得白翁归处，莫学缁郎更误，危梦倚栏干。多谢长生曲，颜面怕人看。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
