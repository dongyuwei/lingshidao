<html>
<head>
<title>古诗库：全宋词：郑觉齐</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">郑觉齐<p align="center">扬州慢</p>
<ul>
    弄玉轻盈，飞琼淡泞，袜尘步下迷楼。试新妆才了，炷沈水香球。记晓剪、春冰驰送，金瓶露湿，缇骑新流。甚天中月色，被风吹梦南州。
<p>
    尊前相见，似羞人、踪迹萍浮。问弄雪飘枝，无双亭上，何日重游。我欲缠腰骑鹤，烟霄远、旧事悠悠。但凭阑无语，烟花三月春愁。
<p>
</ul>
<p align="center">念奴娇</p>
<ul>
    卷帘酒醒，怕无言、慵理残妆啼粉。记绾同心双绣带，珠箔青楼花满。琢玉传情，断金订约，总是愁根本。谁知薄幸，肯于长处寻短。
<p>
    旧日掌上芙蓉，新来成刺，变却风流眼。自信华年风度在，未怕香红春晚。恩不相酬，怨难重合，往事冰澌泮。分明诀绝，股钗还我一半。
<p>
</ul>
<p align="center">谒金门</p>
<ul>
    秋夜永。叶叶梧桐霜冷。皓月窥人深院静。孤鸿窗外影。
<p>
    情是相思深井。恩是相思修绠。别后信音浑不定。银瓶何处引。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
