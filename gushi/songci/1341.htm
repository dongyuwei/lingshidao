<html>
<head>
<title>古诗库：全宋词：石麟</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">石麟<p align="center">贺新凉（寿处州刘守）</p>
<ul>
    一骑飞来速。报平山、将颁凤检，宠分符竹。自是平淮勋名在，姓字屏风纪录。正欲革、潢池风俗。古括久思贤太守，待东山、一起苍生福。唐李段，追芳躅。
<p>
    横舟竹下凭青鹿。庆生朝、称觞蔼蔼，履珠簪玉。争奈回溪民望切，计日带牛佩犊。便合早、秣驺脂毂。圣眷处公犹未惬，俟朱幡、才下锋车趣。符已兆，台星六。
<p>
</ul>
<p align="center">金缕词（寿南楼）</p>
<ul>
    欲上南楼寿。记当年、祥占玉燕，一阳生候。今数书云犹七日，宫线未添刺绣。便草就、寿词盈袖。合捧金荷称鹤算，想华堂、胜醉眉春酒。惭斐句，为觞侑。
<p>
    功名八稚年方少。自归来、陶庐蒋径，菊松为友。轩筑易安栽花药，不坠家声五柳。况满砌、芝兰争秀。岁岁斑斓衣戏处，老人星、一点辉南斗。顾对此，共长久。
<p>
</ul>
<p align="center">水调歌头（寿）</p>
<ul>
    九叶仙茅秀，旬浃一阳生。中山瑞气和暖，融作玉壶春。昨夜洪临跨鹤，翌早绿华骖凤，今日岳生申。须信神仙侣，引从降蓬瀛。
<p>
    文中虎，寿中鹤，酒中鲸。一门盛事相继；桥梓奋鹏程。应羡华堂燕处，许大规摹涵养，大器晚方成。醒后宫花句，伫看赋琼林。
<p>
</ul>
<p align="center">鹧鸪天（寿逸老堂主人，年八十二）</p>
<ul>
    欲寿中山不老仙。寿词更拟办千篇。九q日秀尧阶地，五色云祥鲁观天。
<p>
    吟逸老，醉逃禅。香传丹桂子孙贤。莫言大器韬藏久，犹是梁魁擢第年。
<p>
</ul>
<p align="center">水调歌头（寿致政叔，时又得孙）</p>
<ul>
    日暖唐宫绣，云绚鲁台观。九叶仙茅方茂，瑞气霭中山。逸老堂前戏彩，新抱玄孙弥月，红字写眉间。八十庆公寿，添撇更成千。
<p>
    寿中星，人中杰，酒中仙。功名富贵，事业分付子孙贤。赢得濠梁真乐，剩有陶园佳趣，村屦日安闲。第恐非熊兆，好事逼新年。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
