<html>
<head>
<title>古诗库：全宋词：刘景翔</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">刘景翔<p align="center">念奴娇（瑞香）</p>
<ul>
    甚情幻化，似流酥围暖，酣春娇寐。不数锦篝烘古篆，沁入屏山沈水。笑吐丁香，紫绡衬粉，房列还同蒂。翠球移影，媚人清晓风细。依约玉骨盈盈，小春暖逗，开到灯宵际。疑是九华仙梦冷，误落人间游戏。比雪情多，评梅香浅。三白还堪瑞。尘缘洗尽，醒来还又匆翠。
<p>
</ul>
<p align="center">小重山（枕屏风）</p>
<ul>
    山翠晴岚曲曲偎。红香浮玉醉窝颓。不烦人筑避风台。潇湘路，随意自徘徊。
<p>
    春倦怕频催。琵琶私语近、问谁来。春风那隔锦云堆。梦中蝶，飞去又飞来。
<p>
</ul>
<p align="center">玉楼春（落花）</p>
<ul>
    可怜又误江南景。雨腻风喧愁入暝。依稀碧玉水边魂，憔悴绿珠楼外影。
<p>
    点点随人习远近。薄幸相逢情怎忍。年年三月化香尘，天上人间看梦醒。
<p>
</ul>
<p align="center">如梦令</p>
<ul>
    独立荷汀烟渚。一霎锦云香雨。似为我无情，惊起鸳鸯飞去。飞去。飞去。却在绿杨深处。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
