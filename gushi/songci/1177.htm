<html>
<head>
<title>古诗库：全宋词：史深</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">史深<p align="center">玉漏迟</p>
<ul>
    绿树深庭院。侵帘暝草，沿砌幽藓。问讯余芳，糁迳碎红千点。暗有芹香堕几，认杏栋、营巢新燕。晴思软。春光几放，费人裁翦。
<p>
    梅阴地湿无尘，但密袖薰虬，静看诗卷。半掬羁心，似翠蕉难展。花事因循过了，渐愁人、薰风团扇。屏画掩。屏上数峰青远。
<p>
</ul>
<p align="center">木兰花慢</p>
<ul>
    画楼帘半卷，倩谁觅、凤箫音。记待月梅边，笼香酒後，私语屏阴。匆匆佩珠暗解，断归鸿、消息两沈沈。前度刘郎易老，旧时飞燕难寻。
<p>
    罗襟。薄有泪痕侵。钗股暗黄金。向宝奁密看，绫笺小字，长是惊心。登临漫劳眺远，但青山、杳隔暮云深。曾傍湾击马，紫骝嘶度平林。
<p>
</ul>
<p align="center">花心动（泊舟四圣观）</p>
<ul>
    肌雪浮香，见梅花清姿，漫劳凝伫。淡粉最娇，羞把春□，长记寿阳眉妩。绿苔深迳寻幽地，谁相伴、凌波微步。翠鸳冷，芳尘路杳，旧游何处。
<p>
    不信重城间阻。终没个因由，寄声传语。宝炬凝珠，彩笔呵冰，密写断肠新句。月寒烟暝孤山下，羞吟□、断桥边去。遮愁绪。丹青怎生画取。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
