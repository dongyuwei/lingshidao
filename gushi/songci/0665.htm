<html>
<head>
<title>古诗库：全宋词：张孝忠</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">张孝忠<p align="center">杏花天（刘司法喜咏北湖次其韵）</p>
<ul>
    爱寻水竹添情况。任云卧、溪边石上。衔杯乐圣成游荡。不为弓弯舞样。
<p>
    北湖迥、风飘彩舫。□笑击、冯夷薄相。致身福地何萧爽。莫道居夷太枉。
<p>
</ul>
<p align="center">杏花天</p>
<ul>
    看花随柳湖边去。似邂逅、水晶宫住。刘郎笔落惊风雨。酒社诗盟心许。
<p>
    玉关外、不辞马武。便好展、云霄稳步。郴江自绕郴山路。欲问功名何处。
<p>
</ul>
<p align="center">破阵子（北湖次唐教授韵）</p>
<ul>
    占气中涵清淑，徵诗古富篇章。杖屦闲随鱼□乐，怀抱清如湖水凉。何殊吴越乡。风柳春容袅袅，水花水影汪汪。且把清尊浇磊j，莫为浮名愁肺肠。星星白发长。
<p>
</ul>
<p align="center">玉楼春（泛北湖次唐教授韵）</p>
<ul>
    绿波春早青烟暮。翠幕船如天上去。深杯蜀酒醉贤人，隔岸幽花怜静女。
<p>
    浮云散乱流萍聚。恨满韩张离合处。欲招骑龙帝乡人，来咏叉鱼春岸句。
<p>
</ul>
<p align="center">鹧鸪天</p>
<ul>
    豆蔻梢头春意浓。薄罗衫子柳腰风。人间乍识瑶池似，天上浑疑月殿空。
<p>
    眉黛小，髻云松。背人欲整又还慵。多应没个藏娇处，满镜桃花带雨红。
<p>
</ul>
<p align="center">菩萨蛮（即席次王华容韵）</p>
<ul>
    娇红隐映花稍雾。金莲容与歌声度。得句写香笺。江山此意传。
<p>
    醉当春好处。不道因风絮。去并锦闱眠。青绫被底仙。
<p>
</ul>
<p align="center">西江月（即席次王华容韵）</p>
<ul>
    堂上簪缨交错，花间帘幕高张。与君一咏一飞觞。莫笑诗狂饮畅。
<p>
    满路光风转蕙，吟边宫柳斜行。新词妙绝动宫墙。紫诰黄麻天上。
<p>
</ul>
<p align="center">霜天晓角（汉阳王守席上）</p>
<ul>
    楚山浮碧。江汉无终极。鄂渚几行云树，天何意、限南北。
<p>
    使君觞醉客。健倒曾何惜。三国英雄谁在，斜阳外、尽陈迹。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
