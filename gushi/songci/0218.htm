<html>
<head>
<title>古诗库：全宋词：祖可</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">祖可<p align="center">小重山</p>
<ul>
    谁向江头遣恨浓。碧波流不断，楚山重。柳烟和雨隔疏钟。黄昏后，罗幕更朦胧。
<p>
    桃李小园空。阿谁犹笑语，拾残红。珠帘卷尽落花风。人不见，春在绿芜中。
<p>
</ul>
<p align="center">菩萨蛮</p>
<ul>
    西风簌簌低红叶。梧桐影里银河匝。梦破画帘垂。月明乌鹊飞。
<p>
    新愁知几许。欲似丝千缕。雁己不堪闻。砧声何处村。
<p>
</ul>
<p align="center">菩萨蛮</p>
<ul>
    谁能画取沙边雨。和烟澹扫蒹葭渚。别岸却斜晖。采莲人未归。
<p>
    鸳鸯如解语。对浴红衣去。去了更回头。教侬特地愁。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
