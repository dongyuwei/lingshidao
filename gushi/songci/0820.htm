<html>
<head>
<title>古诗库：全宋词：彭耜</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">彭耜<p align="center">十二时</p>
<ul>
    素馨花、在枝无几。秋入阑干十二。那茉莉、如今已矣。只有兰英菊蕊。霜蟹年时，香橙天气。总是悲秋意。问宋玉、当日如何，对此凄凉风月，怎生存济。
<p>
    还未知、幽人心事。望得眼穿心碎。青鸟不来，彩鸾何处，云锁三山翠。是碧霄有路，要归归又无计。
<p>
    奈何他、不长天远，身又何曾生翼。手拟芙蓉，耳听鸿雁，怕有丹书至。纵人间富贵，一岁复一岁。此心终日绕香盘，在篆畦儿里。
<p>
</ul>
<p align="center">喜迁莺</p>
<ul>
    吾家何处。对落日残鸦，乱花飞絮。五湖四海，千岩万壑，已把此生分付。怎得海棠心绪，更没鸳鸯债负。春正好，欢流光有限，老山无数。
<p>
    归去君试觑。紫燕黄鹂，愁怕韵华暮。细雨斜风，断烟芳草，暑往寒来几度。销却心猿意马，缚住金乌玉兔。今古事，似一江流水，此怀难诉。
<p>
</ul>
<p align="center">婆罗门引（寿长老）</p>
<ul>
    中秋皓月，隔霄光倍照尘寰。九龙喷香水，胜沈檀。白象珠明协瑞、尊者诞人间。世称生佛子、派接清原。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
