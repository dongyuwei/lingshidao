<html>
<head>
<title>古诗库：全宋词：李仲光</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">李仲光<p align="center">鹊桥仙（寿赵帅）</p>
<ul>
    诗书元帅，风流人物，看取方瞳如漆。铜驼陌上若相逢，当一笑、摩挲金狄。
<p>
    相门事业，中书考第，未数汾阳功绩。若将六十寿行年，才数得、百分之一。
<p>
</ul>
<p align="center">百字令（寿冯宪。是日，宴于古羊桃花下）</p>
<ul>
    小红开也，问韶华、今年何事春早。尽道福星临照久，勾引东风仙岛。一点恩光，列城生意，万物无枯槁。园扉深处，也应满地芳草。
<p>
    却怪有脚阳春，如何移向崆峒了。父老牵衣留不住，只有攀援遮道。翠柏杯中，蟠桃花下，君看朱颜好。路人遥指，他年黄阁元老。
<p>
</ul>
<p align="center">鹊桥仙（自寿）</p>
<ul>
    焚香清坐，呼童沦茗，聊当一杯春酒。不须歌舞倩红裙，为祝百千长寿。
<p>
    诗书万卷，绮琴三弄，更有新词千首。从今日日与遨游，便是天长地久。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
