<html>
<head>
<title>古诗库：全宋词：琴操</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">琴操<p align="center">满庭芳</p>
<ul>
    山抹微云，天连衰草，画角声断斜阳。暂停征辔，聊共饮离觞。多少蓬莱旧侣，频回首、烟霭茫茫。孤村里，寒鸦万点，流水绕红墙。魂伤。当此际，轻分罗带，暗解香囊。谩赢得，青楼薄幸名狂。此去何时见也，襟袖上、空有馀香。伤心处，高城望断，灯火已昏黄。
<p>
</ul>
<p align="center">卜算子</p>
<ul>
    欲整别离情，怯对尊中酒。野梵幽幽石上飘，搴落楼头柳。
<p>
    不系黄金绶。粉黛愁成垢。春风三月有时阑，遮不尽、梨舒花丑。
<p>
</ul>
<p align="center">鹊桥仙（吕使君饯会）</p>
<ul>
    教来歌舞，接成桃李。尽是使君指似。如今装就满城春，忍便拥、双旌归去。
<p>
    莺心巧啭，花心争吐。无计可留君住。两堤芳草一江云，早晚是、西楼望处。
<p>
</ul>
<p align="center">菩萨蛮</p>
<ul>
    疏英乍蕾馀寒浅。蹋枝小鹊娇犹颤。谩炷水沈香。帘波不是湘。
<p>
    清愁支酒力。畏听江城笛。恁忍说华年。垂垂欲暮天。
<p>
</ul>
<p align="center">好事近</p>
<ul>
    箫鼓却微寒，犹是芳菲时节。分付塞鸿归后，胜一钩寒月。双垂锦幄谢残枝，馀香恋衣结。又被鸟声呼醒，似征鞍催发。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
