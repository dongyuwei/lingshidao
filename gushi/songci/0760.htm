<html>
<head>
<title>古诗库：全宋词：陈楠</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">陈楠<p align="center">水调歌头（赠九霞子鞠九思）</p>
<ul>
    夺取天机妙，夜半看辰杓。一些珠露，阿谁运倒稻花头。便向此时采取，宛如碧莲合蕊，滴破玉池秋。万籁风初起，明月一沙鸥。
<p>
    紫河车，乘赤凤，入琼楼。谓之玉汞，与铅与土正相投。五气三花聚顶，吹着自然真火，炼得似红榴。十月胎仙出，雷电送金虬。
<p>
</ul>
<p align="center">鹊桥仙（赠蛰子沙道昭）</p>
<ul>
    红莲含蕊，露珠凝碧，飞落华池滴滴。运归金鼎唤丁公，炼得似、一枚朱橘。
<p>
    三花喷火，五云拥月，上有金胎神室。洞房云雨正春风，十个月、胎仙了毕。
<p>
</ul>
<p align="center">真珠帘（赠海南子白玉蟾）</p>
<ul>
    金丹大药人人有。要须是、心传口授。一片白龙肝，一盏醍醐酒。只为离无寻坎有。移却南宸回北斗。好笑。见金翁姹女，两个厮斗。
<p>
    些儿铅汞调匀，观汉月海潮，抽添火候。一箭透三关，方表神仙手。兔子方来乌处住，龟儿便把蛇吞了。知否，那两个钟吕，是吾师友。
<p>
</ul>
<p align="center">望江南</p>
<ul>
    黄中宝，须向胆中求。春气令人生万物，乾坤膝下与吾俦。百脉自通流。
<p>
    施造化，左右火双抽。浩浩腾腾光宇宙，苦烟烟上霭环楼。夫妇渐相谋。
<p>
</ul>
<p align="center">望江南</p>
<ul>
    玄珠降，丹窟在中宫。九候息调重九数，赤波或进太阳东。心肾遂交通。
<p>
    逢六变，重六息阴功。火自海门朝帝坐，水从莲萼佐丁公。紫电透玲珑。
<p>
</ul>
<p align="center">望江南</p>
<ul>
    毛发薄，三转运行阳。胎色渐红阴渐缩，推移岁运助阳刚。育火养中央。
<p>
    成物象，五转辨微茫。出入尚迟形上小，晨昏时饮玉壶浆。天籁奏笙簧。
<p>
</ul>
<p align="center">望江南</p>
<ul>
    丹已返，四转运行阴。逢六闭藏阳户气，三关全透合丁壬。龟游任浮沉。
<p>
    时出入，无碍贯他心。游戏神通常出面，圆光周匝绕千寻。寒暑不相侵。
<p>
</ul>
<p align="center">望江南</p>
<ul>
    珠自右，紫电入丹城。内养婴儿成赤象，时逢五转采阳精。火自水中生。
<p>
    烧鬼岳，紫电起峥嵘。随意嬉游寰海内，寐如砂碛卧长鲸。时序与偕行。
<p>
</ul>
<p align="center">望江南</p>
<ul>
    日精满，阴魄化无形。每遇月圆开地户，神龟时饮碧瑶精。清洁复如冰。
<p>
    阳砂赤，阴粉色微青。粉换肉兮砂换骨，凡胎换尽圣胎灵。飞举似流星。
<p>
</ul>
<p align="center">望江南</p>
<ul>
    形秀日，七转任飞腾。幽静深岩图宴坐，息无来往气坚凝。却粒着其能。
<p>
    生成火，返本气澄清。九候浴时开地户，月中取火日求冰。五内换重新。
<p>
</ul>
<p align="center">望江南</p>
<ul>
    内外变，八转始还元。地带长垂主坎户，周行胎息贯天门。太始道方存。
<p>
    纯一体，赤黑气常喷。丹火发时烧内景，冷泉涌处浴猴孙。神水赤龟吞。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
