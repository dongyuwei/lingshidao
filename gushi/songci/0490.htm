<html>
<head>
<title>古诗库：全宋词：苏氏</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">苏氏<p align="center">临江仙（立春寄季顺妹）</p>
<ul>
    一夜东风穿绣户，融融暖应佳时。春来何处最先知。平明堤上柳，染遍郁金枝。姊妹嬉游时节近，今朝应怨来迟。凭谁说与到家期。玉钗头上胜，留待远人归。
<p>
</ul>
<p align="center">更漏子（寄季玉妹）</p>
<ul>
    小阑干，深院宇。依旧当时别处。朱户锁，玉楼空。一帘霜日红。弄珠江，何处是，望断碧云无际。凝泪眼，出重城。隔溪羌笛声。
<p>
</ul>
<p align="center">鹊桥仙（寄季顺妹）</p>
<ul>
    星移斗转，玉蟾西下，渐觉东效向晓。马嘶人语隔霜林，望千里、长安古道。
<p>
    珠宫姊妹，相逢方信，别后十分瘦了。上林归去正花时，争奈向、花前又老。
<p>
</ul>
<p align="center">踏莎行（寄姊妹）</p>
<ul>
    孤馆深沈，晓寒天气。解鞍独自阑干倚。暗香浮动月黄昏，落梅风送沾衣袂。待写红笺，凭谁与寄。先教觅取嬉游地。到家正是早春时，小桃花下拚沉醉。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
