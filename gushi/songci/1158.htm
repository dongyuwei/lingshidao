<html>
<head>
<title>古诗库：全宋词：李珏</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">李珏<p align="center">击梧桐（别西湖社友）</p>
<ul>
    枫叶浓於染。秋正老、江上征衫寒浅。又是秦鸿过，霁烟外，写出离愁几点。年来岁去，朝生暮落，人似吴潮展转。怕听阳关曲，奈短笛唤起，天涯清远。
<p>
    双屐行春，扁舟啸晚。忆昔鸥湖莺苑。鹤帐梅花屋，霜月後、记把山扉牢掩。惆怅明朝何处，故人相望，但碧云半敛。定苏堤、重来时候，芳草如翦。
<p>
</ul>
<p align="center">木兰花慢（寄豫章故人）</p>
<ul>
    故人知健否，又过了、一番秋。记十载心期，苍苔茅屋，杜若芳洲。天遥梦飞不到，但滔滔、岁月水东流。南浦春波旧别，西山暮雨新愁。
<p>
    吴钩。光透黑貂裘。客思晚悠悠。更何处相逢，残更听雁，落日呼鸥。沧江白云无数，约他年、携物上扁舟。鸦阵不知人意，黄昏飞向城头。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
