<html>
<head>
<title>古诗库：全宋词：徐似道</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">徐似道<p align="center">阮郎归</p>
<ul>
    茶寮山上一头陀。新来学者么。蝤蛑螃蟹与乌螺。知他放几多。
<p>
    有一物，是蜂窝。姓牙名老婆。虽然无奈得它何。如何放得它。
<p>
</ul>
<p align="center">虞美人（夜泊庐山）</p>
<ul>
    风紧浪淘生。蛟吼龟鸣。
<p>
    家人睡着怕人惊。只有一翁扪虱坐，依约三更。
<p>
    雪又打残灯。欲暗还明。有谁知我此时情。独对梅花倾一盏，还又诗成。
<p>
</ul>
<p align="center">瑞鹤仙令</p>
<ul>
    西子湖边春正好，输他公子王孙。落花香趁马蹄温。暖烟桃叶渡，晴日柳枝门。
<p>
    中有能诗狂处士，闲将一鹤随轩。百钱买只下湖船。就他弦管里，醉过杏花天。
<p>
</ul>
<p align="center">一剪梅</p>
<ul>
    道学从来不则声。行也东铭。坐也西铭。爷娘死后更伶仃。也不看经。也不斋僧。
<p>
    却言渊子太狂生。行也轻轻。坐也轻轻。他年青史总无名。你也能亨。我也能亨。
<p>
</ul>
<p align="center">失调名</p>
<ul>
    问竹平安，点花番次。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
