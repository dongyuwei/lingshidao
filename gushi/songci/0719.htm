<html>
<head>
<title>古诗库：全宋词：刘翰</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">刘翰<p align="center">桂殿秋（寿于湖先生）</p>
<ul>
    青帝子，碧莲宫，不驾云车骑白龙。瑶池路远羽衣湿，玉佩冷冷明月中。
<p>
</ul>
<p align="center">桂殿秋（同上）</p>
<ul>
    双玉节，到神京。碧杯仙露冷如冰。一声金磬千花发，洞口天风吹酒醒。
<p>
</ul>
<p align="center">蝶恋花</p>
<ul>
    团扇题诗春又晚。小梦惊残，碧草池塘满。一曲银钩帘半卷。绿窗睡足莺声软。
<p>
    瘦损衣围罗带减。前度风流，陡觉心情懒。谁品新腔拈翠管。画楼吹彻江南怨。
<p>
</ul>
<p align="center">清平乐</p>
<ul>
    萋萋芳草。怨得王孙老。瘦损腰围罗带小。长是锦书来少。
<p>
    玉箫吹落梅花。晓寒犹透轻纱。惊起半屏幽梦，小窗淡月啼鸦。
<p>
</ul>
<p align="center">清平乐</p>
<ul>
    鸳鸯翡翠。小小池塘水。落絮游丝花满地。度日阑干独倚。金刀裁就春衫。起来初试轻寒。满把相思清恨，题诗欲寄江南。
<p>
</ul>
<p align="center">好事近</p>
<ul>
    花底一声莺，花上半钩斜月。月落乌啼何处，点飞英如雪。
<p>
    东风吹尽去年愁，解放丁香结。惊动小亭红雨，舞双双金蝶。
<p>
</ul>
<p align="center">菩萨蛮</p>
<ul>
    去时满地花阴月。归来落尽梧桐叶。帘外小梅残。绿窗幽梦寒。
<p>
    明朝提玉勒。又作江南客。芳草遍长亭。东风吹恨生。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
