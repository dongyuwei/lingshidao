<html>
<head>
<title>古诗库：全宋词：曾纡</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">曾纡<p align="center">念奴娇</p>
<ul>
    片帆暮落，正前村梅蕊，愁人如雪。东陌西溪长记得，疏影横斜时节。六出冰姿，玉人微步，笑里轻轻折。兰房沈醉，暗香曾共私窃。
<p>
    回头万水千山，一枝重见处，离肠千结。料想临鸾消瘦损，时把啼红偷拧Ｔ醯靡晾矗许多幽恨，共捻青梢说。如今千里，断魂空对明月。
<p>
</ul>
<p align="center">上林春</p>
<ul>
    东苑梅繁，豪健放乐，醉倒花前狂客。靓妆微步，攀条弄粉，凌波遍寻青陌。暗香堕靥。更飘近、雾鬟蝉额。倒金荷、念流光易失，幽姿堪惜。
<p>
    惜花心、未甘鬓白。南枝上、又见寻芳消息。旧游回首，前欢如梦，谁知等闲抛掷。稠红乱蕊，漫开遍、楚江南北。独销魂，念谁寄、故园春色。
<p>
</ul>
<p align="center">秋霁</p>
<ul>
    木落山明，暮江碧，楼倚太虚寥廓。素手飞觞，钗头笑取，金英满浮桑落。鬓云慢约。酒红拂破香腮薄。细细酌。帘外任教、月转画阑角。
<p>
    当年快意登临，异乡节物，难禁离索。故人远、凌波何在，惟有残英共寂寞。愁到断肠无处著。寄寒香与，凭渠问讯佳时，弄粉吹花，为谁梳掠。
<p>
</ul>
<p align="center">念奴娇</p>
<ul>
    江城春晚，正海棠临水，嫣然幽独。秀色天姿真富贵，何必金盘华屋。月下无人，雨中有泪，绝艳仍清淑。丰肌得酒，嫩红微透轻e。
<p>
    晓日雾霭林深，佳人春睡思，朦胧初足。笑出疏篱，端可厌，桃李漫山粗俗。衔子飞来，鸿鹄何在，千里移西蜀。明朝酒醒，乱红那忍轻触。
<p>
</ul>
<p align="center">洞仙歌</p>
<ul>
    相如当日，曾奏凌云赋。落笔纵横妙风雨。记扬鞭辇路，同醉金明，穷胜赏，不管重城已暮。
<p>
    旧游如梦觉，零落朋侪，遗墨淋漓尚如故。况神洲北望，今已丘墟，伤白璧、久埋黄土。但空似、灵光岿然存，怅朗月清风，更无玄度。
<p>
</ul>
<p align="center">临江仙</p>
<ul>
    后院短墙临绿水，春风急管繁弦。问谁亲按小婵娟。玉堂真学士，琳馆地行仙。
<p>
    安得此身来此处，依稀一梦梨园。江南刺史谩垂涎。据鞍肠已断，何况到尊前。
<p>
</ul>
<p align="center">菩萨蛮</p>
<ul>
    山光冷浸清溪底。溪光直到柴门里。卧对白萍洲。欹眠数钓舟。
<p>
    溪山无限好。恨不相逢早。老病独醒多。如此良夜何。
<p>
</ul>
<p align="center">谒金门</p>
<ul>
    风淅沥。窗外雪花初积。梦破小窗人寂寂。寒威无处敌。
<p>
    强起饮君涓滴。清泪醉来沾臆。岐路即今多拥隔。弟兄无信息。
<p>
</ul>
<p align="center">品令</p>
<ul>
    纹漪涨绿。疏霭连孤鹜。一年春事，柳飞轻絮，笋添新竹。寂寞幽花，独殿小园嫩绿。
<p>
    登临未足。怅游子、归期促。他年清梦千里，犹到城阴溪曲。应有凌波，时为故人凝目。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
