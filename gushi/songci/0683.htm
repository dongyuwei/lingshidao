<html>
<head>
<title>古诗库：全宋词：蔡戡</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">蔡戡<p align="center">点绛唇（百索）</p>
<ul>
    纤手工夫，采丝五色交相映。同心端正。上有双鸳并。
<p>
    皓腕轻缠，结就相思病。凭谁信。玉肌宽尽。却系心儿紧。
<p>
</ul>
<p align="center">水调歌头（南徐秋阅宴诸将，代老人作）</p>
<ul>
    肃霜靡衰草，骤雨洗寒空。刀弓斗力增劲，万马骤西风。细看外围合阵，忽变横斜曲直，妙在指麾中。号令肃诸将，谈笑听元戎。
<p>
    坐中客，休笑我，已衰翁。十年重到，今日此会与谁同。差把龙钟鹤发，来对虎头燕颔，年少总英雄。飞镞落金碗，酣醉吸长虹。
<p>
</ul>
<p align="center">前调（送赵帅镇成都）</p>
<ul>
    拥节出闽峤，易镇上岷山。东西，分陕初不在荣观。痛念两河未复，独作中流砥柱，屹若障狂澜。极目神京远，百万虎貔闲。
<p>
    趁良时，摅豹略，勇声欢。风飞雷厉，威行逆虏胆生寒。汉寝周原如旧，一扫腥膻丑类，谈笑定三关。认取投机会，莫作等闲看。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
