<html>
<head>
<title>古诗库：全宋词：胡翼龙</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">胡翼龙<p align="center">案清都</p>
<ul>
    梦雨随春远。征衫薄、短篷犹逗寒浅。裁芳付叶，书愁沁壁，水窗竹院。别来被篝梅润，暗麈积、旧题纨扇。许多时，间了阑干，放得藓痕青满。谁念。杜若还生，苹花又绿，不堪重□。山程水记，茶经砚谱，共谁间展。湖山旧会游偏。不怪得、近番心懒。恰今朝、水落洲平，江上楚帆风转。
<p>
</ul>
<p align="center">徵招</p>
<ul>
    苹花又绿江南岸，宾鸿带将寒去。几许落梅愁，渺暗香何处。一春长是雨。剩费却、翠篝沈炷。冷隔帘旌，润销窗纸，有人吟苦。燕垒渍芹香，画堂永、关心去年情绪。愁压曲屏深，更小山无数。溅裙前事误。□□□、□□□□。□朱阑，不了销凝，移损秦筝柱。
<p>
</ul>
<p align="center">八声甘州</p>
<ul>
    甚年年、心事占秋多，芳洲乱芜生。正小山已桂，东篱又菊，秋为人清。肠断洞庭叶下，倚西风、谁可寄芳蘅。袅袅愁予处，欲醉还醒。
<p>
    为问素娥饮否，自谪仙去后，知与谁明。耿盈盈如此，分影落瑶觥。步高台、夜深人静，有飞仙、同跨海山鲸。归来也，远游歌罢，失却秋声。
<p>
</ul>
<p align="center">洞仙歌</p>
<ul>
    半栏花雨。是夜来凭处。梦过溪桥逢柳住。乱莺声残酒醒，正是关情，山枕上、吟就回纹锦句。
<p>
    归鸿应别浦。绿涨弥茫，早近湖阴唤船路。览芳菲，歌窈窕，独立落根，剩一掬、间情凄楚。欲待折、微馨寄相思，又生怕相思，带将春去。
<p>
</ul>
<p align="center">满庭芳</p>
<ul>
    秋彻檐花，吟苦砚海，日长多费茶烟，怀芳心苦，持此过年年。雨外飞红何许，应流到、采绿洲边。销凝处，别离情绪，正是海棠天。
<p>
    吹花题叶事，如今梦里，记得依然。料归来、莺居春后，燕占人先。谁念文园倦客，琴空在、懒向人弹。愁何极，楚天老月，偏是到窗前。
<p>
</ul>
<p align="center">鹧鸪天</p>
<ul>
    六曲银屏梦隔云。半分莺影匣生尘。别来可是春愁觉，试著轻衫不贴身。
<p>
    风月夜，短长亭。也须闻得子规声。归时莫看花梢上，但看芳洲绿浅深。
<p>
</ul>
<p align="center">少年游</p>
<ul>
    晓莺声脆雨花乾。倦枕梦初残。衣渍香留，窗深纸暗，把镜近檐看。断云压损溪桥柳，花迳雪阑斑。深倚屏根，间敲诗字，酒醒倍春寒。
<p>
</ul>
<p align="center">霓裳中序第一</p>
<ul>
    江郊雨正歇。燕子飞来人忆别。未了残梅怨结。渺野色波光，春与天接。相思辽阔。怕柳风、吹老吟发。关情处，满汀芳草，遮莫是_。
<p>
    时节。一饷愁绝。谩料理、新翻几阕。山尊堪共谁设。梦到断桥，飞絮仍雪。岁华休省阅。早霍地、小园花发。已办著、海棠开后，独立半廊月。
<p>
</ul>
<p align="center">夜飞鹊</p>
<ul>
    星桥度情处，地久天长。尘世无此忽忙。纤云淡荡凉蟾小，家家瓜果钱唐。愁人独无那，欢紫箫易断，青罢难将。返魂何在，漫空留、荀令余香。
<p>
    忍记穿针儿女，篝尘想都暗，垒损衣裳。谁念才情未灭，老来何逊，少日虑郎。柳风荷露，黯销凝、罗扇练囊。更银河曲曲，玉签点点，都是凑凉。
<p>
</ul>
<p align="center">西江月</p>
<ul>
    水霁芹香燕觜，林深风暖莺吭。一春心事锦机傍。忘却寻芳模样。
<p>
    柳絮池塘书午，梨花院落昏黄。阑干曲曲是回肠。倚到西厢月上。
<p>
</ul>
<p align="center">踏莎行</p>
<ul>
    合数冰莲，注情金叶。臂痕犹记嗔时迹。小楼几个月黄昏，荷香柳影都知得。问字灯深，学书窗黑。衣襟诗卷留残墨。想思不抵藕丝长，梦云断处吴山碧。
<p>
</ul>
<p align="center">南歌子</p>
<ul>
    山枕莺声晓，羽觞花片飞。昨朝犹道未成归。不记春衫襟上、旧题诗。
<p>
    愁眼垂杨见，苦心红烛知。翻成怕见别离时。只寄一声将息、当相思。
<p>
</ul>
<p align="center">长相思（题甘楼）</p>
<ul>
    南山钟。北山钟。一声钟声百念空。古今昏晓中。
<p>
    望秋风。数秋风。等得秋来等过鸿。灯前书一封。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
