<html>
<head>
<title>古诗库：全宋词：倪翼周</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">倪翼周<p align="center">青玉案</p>
<ul>
    烟浓水淡荷香浅。近翠幕、闻弦管。逸气棱层冲碧汉。绝无风骨，炼成铅鼎，未许童颜换。
<p>
    长门深锁文君院。前度蛮笺泪痕满。为问乘槎人不远。只消丹桂，一枝分付，早早随伊愿。
<p>
</ul>
<p align="center">青玉案</p>
<ul>
    四时令节惟重九。况此日、逢佳偶。金菊已花杯有酒。瑶池宴罢，一枝斜插，好作渊朋友。
<p>
    翠眉淡淡匀宫柳。比似年时更清瘦。双绾带儿新结就。长情恩爱，随家俭约，素与君同寿。
<p>
</ul>
<p align="center">青玉案</p>
<ul>
    薰风解尽吾民愠。正蓬渚芳遍。昨夜商周生伊旦。从来仁者，仲尼称寿，更捧金杯劝。
<p>
    我有诗词三百卷。等留取、频频献。且看明年秋欲半。紫薇花下，绿槐阴外，天语颁新宴。
<p>
</ul>
<p align="center">青玉案</p>
<ul>
    熙春堂下花无数。红紫映、桃溪路。蝶往蜂来知几许。翠筠亭外，绿阳堤畔，时听娇莺语。
<p>
    绮筵罗列开樽俎。况总是、神仙侣。竞举笙歌持玉醑。介公眉寿，年年此日，常与花为主。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
