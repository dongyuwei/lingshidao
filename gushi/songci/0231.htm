<html>
<head>
<title>古诗库：全宋词：廖刚</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">廖刚<p align="center">望江南二首（送黄冕仲知福唐）</p>
<ul>
    无诸好，方面镇全闽。千骑泛云归洞府，三山明玉外风尘。依约是蓬瀛。
<p>
    贤刺史，龙虎擅香名。金花已传当日梦，锦衣聊慰故乡情。和气万家春。又无诸好，金地遍重城。乌石亭危千嶂合，荔枝楼暖百花明。十里暮潮平。
<p>
    贤刺史，来暮相欢迎。终向凤池朝紫极，暂依猿洞驻朱轮。风月锦堂春。
<p>
</ul>
<p align="center">满路花（和敏叔中秋词・癸巳，周守约敏叔来作中秋）</p>
<ul>
    雨霁烟波阔，雁度陇云愁。西风庭院不胜秋。桂华光满，偏照最高楼。东山携妓约，故人千里，夜来为舣仙舟。
<p>
    明眸皓齿，歌舞总名流。恼人情态物中尤。阳春一曲，谁把万金酬。便好拼沉醉，此夕娥，共须着意攀留。
<p>
</ul>
<p align="center">望江南二首（贺毛检讨生辰）</p>
<ul>
    柯山瑞，云路玉桥横。六月天香琼蕊秀，千年人瑞昴星明。风露湿麒麟。
<p>
    廊庙器，冰雪照精神。妙世文章凌贾马，致君事业富姬衡。松桧倚青青。
<p>
</ul>
<p align="center">望江南</p>
<ul>
    蓬山晓，龟鹤倚芝庭。云覆宝熏迷舞凤，玉扶琼液荐文星。棠荫署风清。
<p>
    人尽道，天遣瑞升平。九万鹏程才振翼，八千椿寿恰逢春。貂衮瞩公荣。
<p>
</ul>
<p align="center">阮郎归</p>
<ul>
    因戏作云。乙未云间舟中。
<p>
    月桥风槛水边居。画楼三鼓初。草堂收拾读闲书。起看清夜徂。
<p>
    闲想像，尽踌躇。玉牌金字铺。梦魂纵有也成虚。那堪和梦无。
<p>
</ul>
<p align="center">蓦山溪（次韵知点）</p>
<ul>
    论长校短，总是非闲誉。光景百年中，似难留、长江东去。随缘游戏，触□寄高情，西楼月，北窗风，鸲鹆尊前舞。
<p>
    故人襟韵，千里心相许。飞骑趁花时，正名园、揉风洗雨。玻璃潋滟，聊共醉红裙，阳春曲，碧云词，慷慨怀千古。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
