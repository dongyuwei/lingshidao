<html>
<head>
<title>古诗库：全宋词：王安石</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">王安石<p align="center">桂枝香</p>
<ul>
    登临送目。正故国晚秋，天气初肃。千里澄江似练，翠峰如簇。归帆去棹残阳里，背西风、酒旗斜矗。彩舟云淡，星河鹭起，画图难足。
<p>
    念往昔、繁华竞逐。叹门外楼头，悲恨相续。千古凭高，对此谩嗟荣辱。六朝旧事随流水，但寒烟、芳草凝绿。至今商女，时时犹唱后庭遗曲。
<p>
</ul>
<p align="center">菩萨蛮</p>
<ul>
    数家茅屋闲临水。单衫短帽垂杨里。今日是何朝。看予度石桥。
<p>
    梢梢新月偃。午醉醒来晚。何物最关情。黄鹂三两声。
<p>
</ul>
<p align="center">渔家傲（二之一）</p>
<ul>
    灯火已收正月半。山南山北花撩乱。闻说亭新水漫。骑款段。穿云入坞寻游伴。
<p>
    却拂僧床褰素幔。千岩万壑春风暖。一弄松声悲急管。吹梦断。西看窗日犹嫌短。
<p>
</ul>
<p align="center">渔家傲（二之二）</p>
<ul>
    平岸小桥千嶂抱。柔蓝一水萦花草。茅屋数间窗窈窕。尘不到。时时自有春风扫。
<p>
    午枕觉来闻语鸟。欹眠似听朝鸡早。忽忆故人今总老。贪梦好。茫然忘了邯郸道。
<p>
</ul>
<p align="center">清平乐</p>
<ul>
    云垂平野。掩映竹篱茅舍。阒寂幽居实潇洒。是处绿娇红冶。
<p>
    丈夫运用堂堂。且莫五角六张。若有一卮芳酒，逍遥自在无妨。
<p>
</ul>
<p align="center">浣溪沙</p>
<ul>
    百亩中庭半是苔。门前白道水萦回。爱闲能有几人来。
<p>
    小院回廊春寂寂，山桃溪杏两三栽。为谁零落为谁开。
<p>
</ul>
<p align="center">诉衷情（和俞秀老鹤词・五之一）</p>
<ul>
    常时黄色见眉间。松桂我同攀。每言天上辛苦，不肯饵金丹。
<p>
    怜水静，爱云闲。便忘还。高歌一曲，岩谷迤逦，宛似商山。
<p>
</ul>
<p align="center">诉衷情（五之二）</p>
<ul>
    练巾藜杖白云间。有兴即跻攀。追思往昔如梦，华毂也曾丹。
<p>
    尘自扰，性长闲。更无还。达如周召，究似丘轲，祗个山山。
<p>
</ul>
<p align="center">诉衷情（五之三）</p>
<ul>
    茫然不肯住林间。有处即追攀。将他死语图度，怎得离真丹。
<p>
    浆水价，匹如闲。也须还。何如直截，踢倒军持，赢取沩山。
<p>
</ul>
<p align="center">诉衷情（五之四）</p>
<ul>
    营巢燕子逞翱翔。微志在雕梁。碧云举翮千里，其奈有鸾皇。
<p>
    临济处，德山行。果承当。自时降住，一切天魔，扫地焚香。
<p>
</ul>
<p align="center">诉衷情（又和秀老・五之五）</p>
<ul>
    莫言普化祗颠狂。真解作津梁。蓦然打个斤斗，直跳过羲皇。
<p>
    临济处，德山行。果承当。将他建立，认作心诚，也是寻香。
<p>
</ul>
<p align="center">南乡子（二之一）</p>
<ul>
    嗟见世间人。但有纤毫即是尘。不住旧时无相貌，沈沦。只为从来认识神。
<p>
    作麽有疏亲。我自降魔转法轮。不是摄心除妄想，求真。幻化空身即法身。
<p>
</ul>
<p align="center">南乡子（二之二）</p>
<ul>
    自古帝王州，郁郁葱葱佳气浮。四百年来成一梦，堪愁。晋代衣冠成古丘。
<p>
    绕水恣行游。上尽层城更上楼。往事悠悠君莫问，回头。槛外长江空自流。
<p>
</ul>
<p align="center">浪淘沙令</p>
<ul>
    伊吕两衰翁。历遍穷通。一为钓叟一耕佣。若使当时身不遇，老了英雄。
<p>
    汤武偶相逢。风虎云龙。兴王只在笑谈中。直至如今千载后，谁与争功。
<p>
</ul>
<p align="center">望江南（归依三宝赞・四之一）</p>
<ul>
    归依众，梵行四威仪。愿我遍游诸佛土，十方贤圣不相离。永灭世间痴。
<p>
</ul>
<p align="center">望江南（四之二）</p>
<ul>
    归依法，法法不思议。愿我六根常寂静，心如宝月映琉璃。了法更无疑。
<p>
</ul>
<p align="center">望江南（四之三）</p>
<ul>
    归依佛，弹指越三o。愿我速登无上觉，还如佛坐道场时。能智又能悲。
<p>
</ul>
<p align="center">望江南（四之四）</p>
<ul>
    三界里，有取总灾危。普愿从生同我愿，能于空有善思惟。三宝共住持。
<p>
</ul><p align="center">甘露歌</p>
<ul>
    折得一枝香在手。人间应未有。疑是经春雪未消。今日是何朝。
<p>
</ul>
<p align="center">甘露歌</p>
<ul>
    尽日含毫难比兴。都无色可并。万里晴天何处来。真是屑琼瑰。
<p>
</ul>
<p align="center">甘露歌</p>
<ul>
    天寒日暮山谷里。的砾愁成水。池上渐多枝上稀。唯有故人知。
<p>
</ul>
<p align="center">雨霖铃</p>
<ul>
    孜孜LL。向无明里、强作窠窟。浮名浮利何济，堪留恋处，轮回仓猝。幸有明空妙觉，可弹指超出。缘底事、抛了全潮，认一浮沤作瀛渤。本源自性天真佛。只些些、妄想中埋没。贪他眼花阳艳，谁信道、本来无物。一旦茫然，终被阎罗老子相屈。便纵有、千种机筹，怎免伊唐突。
<p>
</ul>
<p align="center">西江月（红梅）</p>
<ul>
    梅好惟嫌淡伫，天教薄与胭脂。真妃初出华清池。酒入琼姬半醉。
<p>
    东阁诗情易动，高楼玉管休吹。北人浑作可花疑。惟有青枝不似。
<p>
</ul>
<p align="center">清平乐</p>
<ul>
    留春不住。费尽莺儿语。满地残红宫锦污。昨夜南园风雨。小怜初上琵琶。晓来思绕天涯。不肯画堂朱户，春风自在杨花。
<p>
</ul>
<p align="center">生查子</p>
<ul>
    雨打江南树。一夜花开无数。绿叶渐成阴，下有游人归路。
<p>
    与君相逢处。不道春将暮。把酒祝东风，且莫恁、匆匆去。
<p>
</ul>
<p align="center">谒金门</p>
<ul>
    春又老。南陌酒香梅小。遍地落花浑不扫。梦回情意悄。红笺寄与添烦恼。细写相思多少。醉后几行书字小。泪痕都h了。
<p>
</ul>
<p align="center">千秋岁引（秋景）</p>
<ul>
    别馆寒砧，孤城画角。一派秋声入寥廓。东归燕从海上去，南来雁向沙头落。楚台风，庚楼月，宛如昨。
<p>
    无奈被些名利缚。无奈被他情担阁。可惜风流总闲却。当初谩留华表语，而今误我秦楼约。梦阑时，酒醒后，思量著。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
