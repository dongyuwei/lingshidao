<html>
<head>
<title>古诗库：全宋词：柴元彪</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">柴元彪<p align="center">唱金缕（咸淳癸酉茶陵灯夕，时文文山为湖南提刑）</p>
<ul>
    春到云中早。恰梅花、雪後□□，锁窗寒悄。鼓吹喧天灯市闹，在处鳌山蓬岛。正新岁、金鸡唱晓。一点魁星光焰里，这水晶、庭院知多少。鸣凤舞，洞箫袅。
<p>
    太平官府人嬉笑。道紫微、魁星聚会，参差联照。借地栽花河阳县，桃李芳菲正好。暖沁入、东风池沼。百里楼台天不夜，看祥烟、瑞霭相缭绕。生意满，翠庭草。
<p>
</ul>
<p align="center">水龙吟（已卯中秋，寓玉山章泉赵石涧家，相留为延桂把菊之会）</p>
<ul>
    秋云元自无心，那曾系得归心住。阳关酒尽，灞桥人远，也须别去。□□□□，□□□□，□□□□。有哀雁声声，愁蛩切切，悄悄地、听人语。
<p>
    回首琵琶旧恨，叹西风、□兴如许。江左百年，风流云散，不堪重举，怎得归业，樵歌互答，自相容与。又何须□□，三五蟾光，重阳风雨。
<p>
</ul>
<p align="center">踏莎行（戊寅秋客中怀钱塘旧游）</p>
<ul>
    淡柳平芜，乱烟疏雨。雁声叫彻芦花渚。亭前落叶又西风，断送离怀无著处。
<p>
    切切归期，盈盈尺素。断魂正在西兴渡。满船空载暮愁来，潮头一吼推将去。
<p>
</ul>
<p align="center">蝶恋花（已卯菊节得家书，欲归未得）</p>
<ul>
    去年走马章台路。送酒无人，寂寞黄花雨。又是重阳秋欲暮。西风此恨谁分付。
<p>
    无限归心归不去。却梦佳人，约我花间住。蓦地觉来无觅处。雁声叫断潇湘浦。
<p>
</ul>
<p align="center">苏幕幕（客中独坐。）</p>
<ul>
    晚晴初，斜照里。远水连天，天外帆千里。百尺高楼谁独倚。滴落梧桐，一片相思泪。
<p>
    马又嘶，风又起。断续寒砧，又送黄昏至。明月照人人不睡。愁雁声声，更切愁人耳。
<p>
</ul>
<p align="center">海棠春（客中感怀）</p>
<ul>
    阳关可是登高路。算到底、不如归去。时节近中秋，那更黄花雨。酒病恹恹，羁愁缕缕。且是没人分诉。何似白云深，更向深深处。
<p>
</ul>
<p align="center">惜分飞（客怀）</p>
<ul>
    候馆天寒灯半灭。对着灯儿泪咽。此恨难分说。能禁几度黄花别。
<p>
    乍转寒更敲未歇。蛩语更添凄恻。今夜归心切。砧声敲碎谁家月。
<p>
</ul>
<p align="center">高阳台（怀钱塘旧游）</p>
<ul>
    丹碧归来，天荒地老，VV华发相催。见说钱塘，北高峰更崔嵬。琼林侍宴簪花处，二十年、满地苍苔。倩阿谁，为我起居，坡柳逋梅。
<p>
    凄凉往事休重省，且凭阑感慨，抚景衔杯。冷暖由天，任他花谢花开。知心只有西湖月，尚依依、照我徘徊。更多情，不间朝昏，潮去潮来。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
