<html>
<head>
<title>古诗库：全宋词：李漳</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">李漳<p align="center">鹊桥仙（七夕）</p>
<ul>
    迢迢郎意，盈盈妾恨，今夕鹊桥欲度。世间儿女一何痴，斗乞巧、纷纷无数。遥知此际，有人孤坐，心切天街云路。好因缘是恶因缘，梦魂远、阳台雨暮。
<p>
</ul>
<p align="center">桃源忆故人（闺情）</p>
<ul>
    小楼帘卷栏干外。花下朱门半启。中有倾城佳丽。一笑西风里。盈盈临水情难致。尽日相看如醉。干鹊不知人意。只管声声喜。
<p>
</ul>
<p align="center">满江红（周监务生日，妻善鼓琴）</p>
<ul>
    雨歇前林，薰风度、琴声清淑。绮窗迥、张眉初扫，弄弦鸣玉。三叠瑶池仙侣宴，九江鹤唳清江曲。政伯莺、此日梦维熊，祥烟馥。金徽外，音时续。雕筵上，听难足。且相将一醉，满倾X。共祝遐龄何所似，水流不尽高山矗。算未应、归去抱琴书，云间宿。
<p>
</ul>
<p align="center">鹧鸪天（寿友人母）</p>
<ul>
    淑德由来孟母名。方瞳鹤发莹精神。天教遐算灵椿比，新见贤郎擢桂荣。逢诞日，庆孙会。金花绘诰又重新。原君学得司空母，管取年高寿太平。
<p>
</ul>
<p align="center">生查子（寿陈宰妻）</p>
<ul>
    家承阀阅高，人擅闺房秀。嫁得伯莺夫，直是齐眉偶。榴花著子时，萱草宜男候。一笑捧觥船，共祝人长寿。
<p>
</ul>
<p align="center">南歌子（寿子）</p>
<ul>
    小子何时见，高秋此日生。阶兰岩桂正欣荣。家比杜陵犹有、彩衣轻。应诏须三载，传家有一经。齐禽刷羽昌蜚鸣。莫效老夫头白、好归耕。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
