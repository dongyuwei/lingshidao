<html>
<head>
<title>古诗库：全宋词：李太古</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">李太古<p align="center">永遇乐</p>
<ul>
    玉砌标鲜，雪园风致，似曾相识。蝉锦霞香，乌丝云湿，吹渴蟾蜍滴。青青白白，关关滑滑，寒损珠衣狂客。尽声声、不如归去，归也怎生归得。
<p>
    含桃红小，香芹翠软，惆怅宜城山色。百折浮岚，几湾流水，那一些儿直。落花情味，露花魂梦，蒲花消息。抚纤眉，织乌西下，为君凝碧。
<p>
</ul>
<p align="center">恋绣衾</p>
<ul>
    橘花风信满院香。摘青梅、犹自怕尝。向绿密、红疏处，喜相逢、飞下一双。
<p>
    堪怜堪惜还堪爱，唤青衣、推上绣窗。暗记得、凭肩语，对菱花、啼损晚妆。
<p>
</ul>
<p align="center">南歌子</p>
<ul>
    月下秦准海，花前晏小山。二仙仙去几时还。留得月魂花魄、在人间。河汉流旌节，天风袅佩环。满空香雾湿云鬟。何处一声横笛、杏花寒。
<p>
</ul>
<p align="center">虞美人</p>
<ul>
    西风海色秋无际。双泪如铅水。白羊成队梦初平。挂杖敲云、云处晓鸿惊。
<p>
    小琼闲抱银筝笑。问有芳卿否。玉书分付莫开封。明日人间临水、拾流红。
<p>
</ul>
<p align="center">卜算子（梦中作）</p>
<ul>
    尽道是伤春，不似悲秋怨。门外分明见远山，人不见，空肠断。
<p>
    朝来一霎晴，薄暮西风远。却忆黄花小雨声，误落下、三四点。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
