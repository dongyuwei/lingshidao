<html>
<head>
<title>古诗库：全宋词：王安国</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">王安国<p align="center">点绛唇</p>
<ul>
    秋气微凉，梦回明月穿帘幕。井梧萧索。正绕南枝鹊。宝瑟尘生，金雁空零落。情无托。鬓云慵掠。不似君恩薄。
<p>
</ul>
<p align="center">清平乐（春晚）</p>
<ul>
    留春不住。费尽莺儿语。满地残红宫锦污。昨夜南园风雨。小怜初上琵琶。晓来思绕天涯。不肯画堂朱户，春风自在梨花。
<p>
</ul>
<p align="center">减字木兰花（春情）</p>
<ul>
    画桥流水。雨湿落红飞不起。月破黄昏。帘里馀香马上闻。徘徊不语。今夜梦魂何处去。不似垂杨。犹解飞花入洞房。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
