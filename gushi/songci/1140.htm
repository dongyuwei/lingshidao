<html>
<head>
<title>古诗库：全宋词：罗椅</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">罗椅<p align="center">清平乐</p>
<ul>
    明虹收雨。两桨能吴语。人在江南荷叶浦。采得苹花无数。
<p>
    梦中舞燕栖鸾。起来烟渚风湾。一点愁眉天末，凭谁划却春山。
<p>
</ul>
<p align="center">入声甘州（孤山寒食）</p>
<ul>
    甚匆匆岁月，又人家、插柳记清明。正南北高峰，山传笑响，水泛箫声。吹散楼台烟雨，莺语碎春晴。何地无芳草，惟此青青。谁管孤山山下，任种梅竹冷，荐菊泉清。看人情如此，沈醉不须醒。问何时、樊川归去，叹故乡、七十五长亭。君知否，洞云溪竹，笑我飘零。
<p>
</ul>
<p align="center">柳梢青</p>
<ul>
    萼绿华身，小桃花扇，安石榴裙。子野闻歌，周郎顾曲，曾恼夫君。悠悠羁旅愁人。似飘零、青天断云。何处销魂，初三夜月，第四桥春。
<p>
</ul>
<p align="center">更漏子</p>
<ul>
    晚潮生，凉月细。一抹远山无蒂。收越棹，起吴樯。人间何限忙。石头城，西北角。杳杳天低鹘落。
<p>
    浑不似，此波光。清歌催夕阳。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
