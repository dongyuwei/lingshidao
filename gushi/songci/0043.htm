<html>
<head>
<title>古诗库：全宋词：赵子发</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">赵子发<p align="center">鹧鸪天</p>
<ul>
    约略应飞白玉盘。明楼渐放满轮寒。天垂万丈清光外，人在三秋爽气间。
<p>
    闻叶吹，想风鬟。浮空仿佛女乘鸾。此时不合人间有，尽入嵩山静夜看。
<p>
</ul>
<p align="center">洞仙歌</p>
<ul>
    荒山明月，下有云来去。深夜纤毫静可数。问古今底事，留此空光，修月户、犹是当年玉斧。
<p>
    思君持羽扇，来伴微吟，水风环饮松露。待勾漏丹成，约与轻飞，人间世、不知归处。更长啸、余声振林G，见乱红惊飞，半岩花雨。
<p>
</ul>
<p align="center">桃源忆故人</p>
<ul>
    芳菲已有东风露。寒著轻罗未去。午夜鸾车鹤驭。散入千莲步。
<p>
    粉香度曲嬉游女。草草相逢无据。肠断泪零无数。洒作花梢雨。
<p>
</ul>
<p align="center">浣溪沙</p>
<ul>
    疏荫摇摇趁岸移。惊鸥点点过帆飞。船分水打嫩沙回。
<p>
    断梦不知人去处，卷帘还有燕来时。日斜风紧转湾西。
<p>
</ul>
<p align="center">南歌子</p>
<ul>
    天末疑无路，波翻欲御风。此身忽在玉壶中。醉倒不知、南北与西东。
<p>
    猎猎遥鸣草、飕飕静打篷。与君回棹碧云浓。不是思归、只为酒船空。
<p>
</ul>
<p align="center">南歌子</p>
<ul>
    人有纫兰佩，云无出岫心。扁舟来入碧涛深。坐见楚咻、儿女变齐音。
<p>
    但醉双瓶玉，从渠六印金。此时何处可幽寻。风定津头、白日照平林。
<p>
</ul>
<p align="center">点绛唇</p>
<ul>
    野岸孤舟，断桥明月穿流水。雁声嘹呖。双落行人泪。
<p>
    去岁吾家，曾插黄花醉。今那是。杖藜西指。看即成千里。
<p>
</ul>
<p align="center">虞美人</p>
<ul>
    飞云流水来无信。花发年年恨。小桃如脸柳如眉。记得那人模样、旧家时。
<p>
    楼高映步拖金缕。香湿黄昏雨。如今不见欲凭书。门外水平波暖、一双鱼。
<p>
</ul>
<p align="center">惜分飞</p>
<ul>
    数点雨声惊残暑。帘外秋光容与。重换熏炉炷。渐低罗幕香成雾。
<p>
    今夜夜凉情几许。莫向屏山取取。却笑阳台女。楚人空□高唐赋。
<p>
</ul>
<p align="center">阮郎归</p>
<ul>
    马蹄踏月响空山。梅生烟壑寒。水妃去后泪痕干。天风吹兰。
<p>
    纫香久，怕花残。与君聊据鞍。一枝欲寄北人看。如今行路难。
<p>
</ul><p align="center">忆王孙</p>
<ul>
    日长高柳一蝉声。翡翠帘深宝簟清。梦远春云不散情。晓风轻。玉楝花飞宿雨晴。
<p>
</ul>
<p align="center">杨柳枝</p>
<ul>
    淅淅西风生暮寒。绣衣单。碧梧叶落藕花残。恨前欢。
<p>
    月镂虚棂烟逗竹，梦千山。玉箫清夜忆孤鸾。镇长闲。
<p>
</ul>
<p align="center">望江南</p>
<ul>
    新梦断，久立暗伤春。柳下月如花下月，今年人忆去年人。往事梦中身。
<p>
</ul>
<p align="center">菩萨蛮</p>
<ul>
    闲庭草色侵阶绿。琐窗午梦人如玉。抛枕出罗帏。风吹金缕衣。
<p>
    怨春风雨恶。二月桃花落。雨后纵多睛。花休春不成。
<p>
</ul>
<p align="center">少年游</p>
<ul>
    晓山日薄半春阴。烟暖柳拖金。满眼新晴，歌声妆影，悠荡碧云心。
<p>
    闲庭客散人归去，疏雨湿罗襟。楼阁鳎断虹明处，十里暮云深。
<p>
</ul>
<p align="center">采桑子</p>
<ul>
    春蚕昨夜眠方起，闲了罗机。共采柔枝。桑柘阴阴三月时。
<p>
    背人佯笑移金钏，惆怅花期。故故留迟。独自归来雨满衣。
<p>
</ul>
<p align="center">浪淘沙</p>
<ul>
    约素小腰身。不奈伤春。疏梅影下晚妆新。袅袅娉娉何样似，一缕轻云。
<p>
    歌巧动朱唇。字字娇嗔。桃花深处一通津。怅望瑶台清夜月，还送归轮。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
