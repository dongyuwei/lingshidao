<html>
<head>
<title>古诗库：全宋词：许</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">许 <p align="center">谒金门</p>
<ul>
    微雨后。染得杏腮红透。春色好时人却瘦。镜寒妆不就。
<p>
    柳外一莺啼昼。约略情怀中酒。困起半弯眉印袖。髻松簪玉溜。
<p>
</ul>
<p align="center">鹧鸪天</p>
<ul>
    翠凤金鸾绣欲成。沈香亭下款新晴。绿随杨柳阴边去，红踏桃花片上行。莺意绪，蝶心情。一时分付小银筝。归来玉醉花柔困，月滤窗纱约半更。
<p>
</ul>
<p align="center">柳枝</p>
<ul>
    冷迫春宵一半床。懒熏香。不如屏里画鸳鸯。永成双。
<p>
    重叠衾罗犹未暖。红烛短。明朝春雨足池塘。落花忙。
<p>
</ul>
<p align="center">小重山</p>
<ul>
    正是拈芳采艳时。连朝风雨里，掩朱扉。强排春恨剪新词。词未就，莺唱缕金衣。
<p>
    云薄弄晴晖。试穿花迳去，拣双枝。紫香红腻著罗衣。簪不尽，瓶里顿将归。
<p>
</ul>
<p align="center">满宫春</p>
<ul>
    懒抟香，慵弄粉。犹带浅酲微困。金鞍何处掠新欢，偷倩燕寻莺问。
<p>
    柳供愁，花献恨。衮絮猎红成阵。碧楼能有几番春，又是一番春尽。
<p>
</ul>
<p align="center">浣溪沙</p>
<ul>
    欲把香缯暖缬裁。玉箱金锁又慵开。一杯茶罢上春台。
<p>
    方向柳边揉碧缕，又纵花畔并红腮。不知凝待阿谁来。
<p>
</ul>
<p align="center">更漏子</p>
<ul>
    泪淹红，腮褪粉。等得玉销花损。羞阮凤，怯筝鸾。指寒无好弹。
<p>
    一庭雪。半窗月。又是独眠时节。孤枕怨，小屏愁。天涯梦里游。
<p>
</ul>
<p align="center">荷叶杯</p>
<ul>
    鹊踏画檐双噪。书到。和笑拆封看。归程能隔几重山。远约数宵间。
<p>
    准备绣轮雕辔。游戏。说与百花知。莫教枝上一红飞。留伴玉东西。
<p>
</ul>
<p align="center">夜行船</p>
<ul>
    一辔东风留不住。离歌断、日斜春暮。多事啼莺，妒情飞燕，一路送人归去。
<p>
    文君自被琴心误。却惆怅、落花飞絮。锦字机寒，玉炉烟冷，门外乱山无数。
<p>
</ul>
<p align="center">应天长</p>
<ul>
    溅紫飘红风又雨。一刻韶芳留不住。燕吞声，莺谇语。待得晴来人已去。
<p>
    怯新歌，怜旧舞。冷落艳腔芳谱。要识此时情绪。豆梅酸更苦。
<p>
</ul>
<p align="center">喜迁莺</p>
<ul>
    鸠雨细，燕风斜。春悄谢娘家。一重帘外即天涯。何必暮云遮。
<p>
    钏金寒，钗玉冷。薄醉欲成还醒。一春梳洗不簪花。孤负几韶华。
<p>
</ul>
<p align="center">虞美人</p>
<ul>
    杏花窗底人中酒。花与人相守。帘衣不肯护春寒。一声娇嚏两眉攒。拥衾眠。
<p>
    明朝又有秋千约。恐未堪梳掠。倩谁传语画楼风。略吹丝雨湿春红。绊游踪。
<p>
</ul>
<p align="center">清平乐</p>
<ul>
    风双鸾偶。天上人间有。檐玉无声花影瘦。夜浅春浓时候。
<p>
    别来几度寒宵。六桥风月迢迢。灯下有谁相伴，一红湿鲛绡。
<p>
</ul>
<p align="center">山花子</p>
<ul>
    盗揉花旋染衣。丝丝红翠扑春辉。罗绮丛中无此艳，小西施。
<p>
    腰细最便围舞帕，袖寒时复罩香B431。误点一痕残泪粉，怕人知。
<p>
</ul>
<p align="center">琴调相思引</p>
<ul>
    组绣盈箱锦满机。倩谁缝作护花衣。恐花飞去，无复上芳枝。
<p>
    已恨远山迷望眼，不须更画远山眉。正无聊赖，雨外一鸠啼。
<p>
</ul>
<p align="center">画堂春</p>
<ul>
    一绡香暖看灯衣。领珠襟翠争辉。金球斜ED51雪梅枝。著带都宜。
<p>
    桃艳妆成醉脸，柳娇移上歌眉。一轮蟾玉堕花西。携手同归。
<p>
</ul>
<p align="center">相见欢</p>
<ul>
    绣围春水锦笼山。冶游天。可惜连朝中酒、怯秋千。
<p>
    妆楼暖。朱帘卷。燕斜穿。冲落两三花片、镜台边。
<p>
</ul>
<p align="center">后庭花</p>
<ul>
    一春不识西湖面。翠羞红倦。雨窗和泪摇湘管。意长笺短。
<p>
    知心惟有雕梁燕。自来相伴。东风不管琵琶怨。落花吹遍。
<p>
</ul><p align="center">三台春曲</p>
<ul>
    昨夜微风细雨，今朝薄霁轻寒。檐外一声啼鸟，报知花柳平安。
<p>
</ul>
<p align="center">三台春曲</p>
<ul>
    春是人间过客，花随春不多时。人比花尤易老，那堪终日相思。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
