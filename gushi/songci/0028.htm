<html>
<head>
<title>古诗库：全宋词：陈师道</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">陈师道<p align="center">菩萨蛮（七夕）</p>
<ul>
    行云过尽星河烂。炉烟未断蛛丝满。想得两眉颦。停针忆远人。
<p>
    河桥知有路。不解留郎住。天上隔年期。人间长别离。
<p>
</ul>
<p align="center">菩萨蛮</p>
<ul>
    东飞乌鹊西飞燕。盈盈一水经年见。急雨洗香车。天回河汉斜。
<p>
    离愁千载上。相远长相望。终不似人间。回头万里山。
<p>
</ul>
<p align="center">菩萨蛮</p>
<ul>
    绮楼小小穿针女。秋光点点蛛丝雨。今夕是何宵。龙车乌鹊桥。
<p>
    经年谋一笑。岂解令人巧。不用问如何。人间巧更多。
<p>
</ul>
<p align="center">菩萨蛮</p>
<ul>
    银潢清浅填乌鹊。画帘急雨长河落。初月未成圆。明星惜此筵。
<p>
    愁来无断绝。岁岁年年别。不用泪红滋。年年岁岁期。
<p>
</ul>
<p align="center">木兰花</p>
<ul>
    阴阴云日江城晚。小院回廊春已满。谁教言语似鹂黄，深闭玉笼千万怨。
<p>
    蓬莱易到人难见。香火无凭空有愿。不辞歌里断人肠，只怕有肠无处断。
<p>
</ul>
<p align="center">南柯子（贺彭舍人黄堂成）</p>
<ul>
    故国山河在，新堂冰雪生。万家和气贺初成。人在笙歌声里、暗生春。
<p>
    今代无双士，当年第一人。杯行到手莫辞频。明日凤池归路、隔清尘。
<p>
</ul>
<p align="center">西江月（席上劝彭舍人饮）</p>
<ul>
    楼上风生白羽，尊前笑出青春。破红展翠恰如今。把酒如何不饮。
<p>
    绣幕灯深绿暗，画帘人语黄昏。晚云将雨不成阴。竹月风窗弄影。
<p>
</ul>
<p align="center">菩萨蛮（和彭舍人留别）</p>
<ul>
    喧喧车马西郊道。临行更觉人情好。住有一年情。去留千载名。
<p>
    离歌声欲尽。只作常时听。天上玉堂东。阳春是梦中。
<p>
</ul>
<p align="center">虞美人（席上赠王提刑）</p>
<ul>
    城南观阁连云起。形像丹青里。使君笳鼓渡江来。尽带江南春色、放春回。
<p>
    青春欲住风催去。流水花无数。尊前触目一番新。只有玉楼明月、记游人。
<p>
</ul>
<p align="center">木兰花（汝阴湖上同东坡用六一韵）</p>
<ul>
    湖平木落摇空阔。叶底流泉鸣复咽，酒边清漏往时同，花里朱弦纤手抹。
<p>
    风光过手春冰滑。十事违人常七八。不将白发并黄花，拟下清流揽明月。
<p>
</ul>
<p align="center">南乡子（九日用东坡韵）</p>
<ul>
    晴野下田收。照影寒江落雁洲。禅榻茶炉深闭阁，飕飕。横雨旁风不到头。
<p>
    登览却轻酬。剩作新诗报答秋。人意自阑花自好，休休。今日看时蝶也愁。
<p>
</ul>
<p align="center">南乡子</p>
<ul>
    潮落去帆收。沙涨江回旋作洲。侧帽儿行斜照里，飕飕。卷地风前更掉头。
<p>
    语妙后难酬。回雁峰南未得秋。唤取佳人听旧曲，休休。瘴雨无花孰与愁。
<p>
</ul>
<p align="center">西江月（咏酴菊）</p>
<ul>
    点点轻黄减白，垂垂重露生鲜。肌香骨秀月中仙。雪满瑶台曳练。
<p>
    绰约却宜长见，清真不假余妍。殷勤与插小婵娟。要试尊前玉面。
<p>
</ul>
<p align="center">西江月（咏榴花）</p>
<ul>
    叶叶枝枝绿暗，重重密密红滋。芳心应恨赏春迟。不会春工著意。
<p>
    晚照酒生娇面，新妆睡污胭脂。凭将双叶寄相思。与看钗头何似。
<p>
</ul>
<p align="center">减字木兰花（九日）</p>
<ul>
    清尊白发。曾是登临年少客。不似当年。人与黄花两并妍。
<p>
    来愁去恨。十载相看情不尽。莫更思量。梦破春回枉断肠。
<p>
</ul>
<p align="center">满庭芳（咏茶）</p>
<ul>
    闽岭先春，琅函联璧，帝所分落人间。绮窗纤手，一缕破双团。云里游龙舞凤，香雾起、飞月轮边。华堂静，松风竹雪，金鼎沸潺。
<p>
    门阑。车马动，扶黄籍白，小袖高鬟。渐胸里轮铮肺腑生寒。唤起谪仙醉倒，翻湖海、倾泻涛澜。笙歌散，风帘月幕，禅榻鬓丝斑。
<p>
</ul>
<p align="center">南乡子</p>
<ul>
    急雨打寒窗。雨气侵灯暗壁缸。窗下有人挑锦字，行行。泪湿红绡减旧香。
<p>
    往事最难忘。更著秋声说断肠。曲渚圆沙风叶底，藏藏。谁使鸳鸯故作双。
<p>
</ul>
<p align="center">清平乐（二之一）</p>
<ul>
    休休莫莫。更莫思量著。记著不如浑忘著。百种寻思枉却。
<p>
    绣囊锦帐吹香。雄蜂雌蝶难双。眉上放开春色，眼前怜取新郎。
<p>
</ul>
<p align="center">清平乐（二之二）</p>
<ul>
    藏藏摸摸。好事争如莫。背后寻思浑是错。猛与将来放著。
<p>
    吹花卷絮无踪。晚妆知为谁红。梦断肠台云雨，世间不要春风。
<p>
</ul>
<p align="center">南乡子</p>
<ul>
    阴重雨垂垂。并马西郊试薄衣。红蕊未开花已过，迟迟。不见东风著意时。
<p>
    酒到更须辞。报答春光旧有期。勤苦著书妨作乐，痴痴。莫学衰翁万事非。洛人谓牡丹为花而不名也。向秀注庄子，示嵇康曰：妨人作乐尔。
<p>
</ul>
<p align="center">罗敷媚（和何大夫酴菊・二之一）</p>
<ul>
    春风吹尽秋光照，瘦减初黄。改样新妆。特地相逢只认香。
<p>
    南台九日登临处，不共飞觞。镜里伊傍。独秀钗头殿众芳。
<p>
</ul>
<p align="center">罗敷媚（二之二）</p>
<ul>
    芙蓉不借韶华助，故著缃黄。宿面留妆。不出寒花只暂香。
<p>
    伤春不尽悲秋苦，落蕊浮觞。知在谁傍。一笑盈盈百种芳。
<p>
</ul>
<p align="center">木兰花（和何大夫）</p>
<ul>
    荣光休气天为瑞。道祖当天传宝裔。千年昌运此时逢，四海欢声今日沸。
<p>
    蒙蒙香雾沾衣腻。漠漠轻寒梅柳细。封人长有祝尧心，从此年年并岁岁。
<p>
</ul>
<p align="center">木兰花减字（赠晃无咎舞鬟）</p>
<ul>
    娉婷娜袅。红落东风青子小。妙舞逶迤。拍误周郎却未知。
<p>
    花前月底。谁唤分司狂御史。欲语还休。唤不回头莫著羞。
<p>
</ul>
<p align="center">木兰花减字</p>
<ul>
    娉娉袅袅。芍药枝头红玉小。舞袖迟迟。心到郎客已知。
<p>
    当筵举酒。劝我尊前松柏寿。莫莫休休。白发簪花我自羞。
<p>
</ul>
<p align="center">临江仙</p>
<ul>
    离别寻常今白首，更须竹雨萧萧。不应都占世间豪。清风居士手，杨柳洛城腰。
<p>
    文字功名真自误，从今好月良宵。只消怜取董娇饶。修门君自到，不用我词招。
<p>
</ul>
<p align="center">南柯子（问王立之督茶）</p>
<ul>
    天上云为瑞，人间睡作魔，疏帘清簟汗成河。酒醒梦回眵眼、费摩挲。
<p>
    但有寒暄问，初无凤鸟过。尘生铜碾网生罗。一诺十年犹未、意如何。
<p>
</ul>
<p align="center">木兰花减字</p>
<ul>
    匀红点翠。取次梳妆谁得似。风柳腰枝。尽日纤柔属阿谁。
<p>
    娇娇小小。却是寻春人较老。著便休痴。付与风流幕下儿古词云：十五年来，从事风流府。
<p>
</ul>
<p align="center">清平乐（二之一）</p>
<ul>
    秋声隐地。叶叶无留意。冰簟流光团扇坠。惊起双栖燕子。
<p>
    夜堂帘合回廊。风帷吹乱凝香。卧看一庭明月，晓衾不耐初凉。
<p>
</ul>
<p align="center">清平乐（二之二）</p>
<ul>
    秋光烛地。帘幕生秋意。露叶翻风惊鹊坠。暗落青林红子。
<p>
    微行声断长廊。熏炉衾换生香。灭烛却延明月，揽衣先怯微凉。
<p>
</ul>
<p align="center">卜算子</p>
<ul>
    纤软小腰身，明秀天真面。淡画修眉小作春，中有相思怨。
<p>
    背立向人羞，颜破因谁倩。不比阳台梦里逢，亲向尊前见。
<p>
</ul>
<p align="center">洛阳春</p>
<ul>
    酒到横波娇满。和香喷面。攀花落雨祝东风，诮不借、周郎便。
<p>
    背立腰肢挪捻。更须回盼。多生不作好因缘。甚只向、尊前见。
<p>
</ul>
<p align="center">浣溪沙</p>
<ul>
    暮叶朝花种种陈。三秋作意向诗人。安排云雨要新清
<p>
    随意且须追去马，轻衫从使著行尘。晚窗谁念一愁新。
<p>
</ul>
<p align="center">临江仙（送叠罗菊与赵使君）</p>
<ul>
    官样初黄过闺九。鲜妍时更宜寒。挽回人意不成阑。香罗堆叶密，芳意著心单。
<p>
    过与后房歌舞手，轻盈喜色生颜。堕钗拥髻与垂鬟。欲知谁称面，遍插一枝看。
<p>
</ul>
<p align="center">清平乐</p>
<ul>
    为改之曰官样黄，作清平乐词，且令方内知有此名也。
<p>
    重重叠叠。娜袅裙千x。时样官黄香百叶。一岁相逢两节|<是岁闰九月，两作重阳>|。
<p>
    曲阑绕遍芳丛。一枝作意妍。折得有谁相忆，却须还与秋风。
<p>
</ul>
<p align="center">南乡子</p>
<ul>
    世所谓英英、盼盼者。盼卒，英嫁，而盼之子莹，颇有家风，而曹妓未有显者，黄楼不可胜也。作南乡子以歌之。
<p>
    风絮落东邻。点缀繁枝旋化尘。关锁玉楼巢燕子，冥冥。桃李摧残不见春。
<p>
    流转到如今。翡翠生儿翠作衿。花样腰身官样立，婷婷。困倚阑干一欠伸。|<周P画美人，有背立欠伸者，最为妍绝，东坡为赋续丽人行>|
<p>
</ul>
<p align="center">南乡子（咏棣棠菊）</p>
<ul>
    乱蕊压枝繁。堆积金钱闹作团。晚起涂黄仍带酒，看看。衣剩腰肢故著单。
<p>
    薄瘦却禁寒。牵引人心不放阑。拟折一枝遮老眼，难难。蝶横蜂争只倚阑。
<p>
</ul>
<p align="center">临江仙</p>
<ul>
    曲巷斜街信马，小桥流水谁家。浅衫深袖倚门斜。只缘些子意，消得百般夸。
<p>
    粉面初生明月，酒容欲退朝霞。春风还解染霜华。肯持鸳绮被，来伴杜家花。
<p>
</ul>
<p align="center">蝶恋花（送彭舍人罢徐）</p>
<ul>
    九里山前千里路。流水无情。只送行人去。路转河回寒日暮。连峰不许得回顾。
<p>
    水解随人花却住。衾冷香销，但有残妆污。泪入长江空几许。双洪一抹无寻处。
<p>
</ul>
<p align="center">西江月（咏丁香菊）</p>
<ul>
    浅色千重柔叶，深心一点娇黄。只消可意更须香。好个风流模样。
<p>
    玉蕊今谁攀折，诗人此日凄凉。正须蛮素作伊凉。与插钗傍鬓上。
<p>
</ul>
<p align="center">洛阳春</p>
<ul>
    素手拈花纤软。生香相乱。却须诗力与丹青，恐俗手、难成染。
<p>
    一顾教人微倩。那堪亲见。不辞紫袖拂清尘，也要识、春风面。
<p>
</ul>
<p align="center">菩萨蛮（寄赵使君）</p>
<ul>
    清词丽句前朝曲。使君借与灯前读。读罢已三更。寒窗雨打声。
<p>
    应怜诗客老。要使情怀好。犹有解歌人。尊前未得听。
<p>
</ul>
<p align="center">木兰花减字（和人对雪）</p>
<ul>
    清愁叠积。更莫迟留春酒逼。吹面和风。梅信新来一线通。
<p>
    危楼晓望。雪满群山开画障。目断瑶川。同凭阑干意几般。
<p>
</ul>
<p align="center">卜算子（送梅花与赵使君）</p>
<ul>
    梅岭数枝春，疏影斜临水。不借芳华只自香，娇面长如洗。
<p>
    还把最繁枝，过与偏怜底。试傍鸾台仔细看，何似丹青里。
<p>
</ul>
<p align="center">渔家傲（从叔父乞苏州湿红笺）</p>
<ul>
    一舸姑苏风雨疾。吴笺满载红犹湿。色润朝花光触日。人未识。街南小阮应先得。
<p>
    青入柳条初著色。溪梅已露春消息。拟作新词酬帝力。轻落笔。黄秦去后无强敌。
<p>
</ul>
<p align="center">少年游</p>
<ul>
    御园果子压枝繁。看看分摘无缘。团沙弄雪，劳心费手，不肯暂时圆。
<p>
    赛神旧愿心儿有，终了待、几时还。芍药梢头，红红白白，一种几千般。
<p>
</ul>
<p align="center">南乡子</p>
<ul>
    袅娜破瓜余。豆寇梢头二月初。众里腰肢遥可识，应殊。暗里犹能摸得渠。
<p>
    醉侧不须扶。唤作周家行画图。背立欠伸花絮底，知无。未信丹青画得如。
<p>
</ul>
<p align="center">木兰花减字</p>
<ul>
    今年百五。风日清明尘不举。紫秀红陈。三节烟花次第春。
<p>
    来舆去马。千念一空春事谢。白下门东。谁见初杨弄晚风。
<p>
</ul>
<p align="center">踏莎行</p>
<ul>
    红上花梢，风传梅信。青春欲动群芳竞。林声鸟语带余寒，江光野色开游径。
<p>
    乍雨还晴，暄寒不定。重门深院帘帷静。又还日日唤愁生，到谁准拟风流病。
<p>
</ul><p align="center">菩萨蛮（佳人）</p>
<ul>
    晓来误入桃源洞。恰见佳人春睡重。玉腕枕香腮。荷花藕上开。
<p>
    一扇俄惊起。敛黛凝秋水。笑倩整金衣。问郎来几时。
<p>
</ul>
<p align="center">卜算子</p>
<ul>
    摇风影似凝，带雪香如抱。开尽南枝到北枝，不道春将老。
<p>
    飘u姑射仙，谁识冰肌好。会有青绫梦觉人，可爱池塘草。
<p>
</ul>
<p align="center">卜算子（二）</p>
<ul>
    绣幕罩梅花，莫放清香透。鉴里朱颜岁岁移，只道花依旧。
<p>
    把酒问梅花，知我离情否。若使梅花知我时，料得花须瘦。
<p>
</ul>
<p align="center">卜算子（三）</p>
<ul>
    雪暗岭头云，竹冷溪边树。还似潇湘缥缈人，玉骨笼香雾。
<p>
    月下幽香度。梦里香魂驻。回首南枝酒半醺，寂寞无寻处。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
