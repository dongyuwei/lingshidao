<html>
<head>
<title>古诗库：全宋词：黄载</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">黄载<p align="center">画锦堂（牡丹）</p>
<ul>
    丽景融晴，浮光起昼，玉妃信意寻春。一笑酒杯翻手，满地祥云。宝台艳蹙文绡帕，郎宫娇舞郁金裙。嫣然处，况是生香微湿，腻脸馀醺。
<p>
    暖烘肌欲透，愁日炙还销，风动成尘。细为品归雪调，度与朱唇。翠帏晚映真图画，金莲夜照越精神。须拚醉，回首夕阳流水，碧草如茵。
<p>
</ul>
<p align="center">隔浦莲（荷花）</p>
<ul>
    瑶妃香透袜冷。伫立青铜镜。玉骨清无汗，亭亭碧波千顷。云水摇扇影。炎天永。一国清凉境。晚妆靓。微酣不语，风流幽恨谁省。沙鸥少事，看到睡鸳双醒。兰棹歌遥隔浦应。催暝。藕丝萦断归艇。
<p>
</ul>
<p align="center">洞仙歌（姑苏旧台在三十里外，今台在胥门上，次潘紫岩韵）</p>
<ul>
    吴宫故墅，是天开图画。缥缈层云出飞榭。隐隐楼空翠t，水绕芜城，平畴迥，点染霜林凋谢。越来溪上雁，声切阑干，似觅胥门怨吴霸。属镂沈，香溪断，梦散云空，千年外、等是渔樵间话。但极目荒台郁苍烟，衰草里、又还夕阳西下。
<p>
</ul>
<p align="center">孤鸾（四明后圃石峰之下，小池之上，有梅花）</p>
<ul>
    冰心孤寂。恋几插灵峰，半泓寒碧。骨瘦和衣薄，清绝成愁极。萧然满身是雪，怕人知、镜中消息。独向百花梦外，自一家春色。
<p>
    记罗浮幽梦浑如昔。有浸眼鲸波，倚云丹壁。夜醉空山酒，叫裂横霜笛。回头洞天未晓，但迢迢、江南千驿。饮散东风落月，正海山浮碧。
<p>
</ul>
<p align="center">东风第一枝（探梅）</p>
<ul>
    迅影凋年，嫩晴贳暖，意行问讯春色。不知春在谁家，闯香幔拢玉勒。一枝竹外，似欲诉、经年相忆。奈情多、难剪愁来，寂寞水寒烟碧。
<p>
    吟正好、悲笳唤恨，酒正、夕阳催客。殷勤片月飞来，更随暗香细索。横斜瘦影，看尽未开时消息。为春来，还怕春多，肠断夜阑霜笛。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
