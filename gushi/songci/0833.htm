<html>
<head>
<title>古诗库：全宋词：程正同</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">程正同<p align="center">贺新郎（寿县宰）</p>
<ul>
    久矣无循吏。自当年、弘宽去后，风流谁继。律令喜为鹰击勇，无复柔桑驯雉。何幸见、真儒小试。手种海棠三百本，有几多、遗爱人须记。潘岳县，未为贵。
<p>
    文章政事通枫陛。看傅岩、霖雨岁旱，要须均施。玉色温其山似立，气禀新秋清厉。便好据、轻纶要地。却笑丽才非百里，骤天衢、自合还天骥。卮酒祝，八千岁。
<p>
</ul>
<p align="center">沁园春（为友人寿）</p>
<ul>
    富敌陶猗，才卑贾马，气吞曹刘。更妓娱安石，东山名胜，樽盈文举，北海风流。事冷千年，身兼八子，豪举伊谁与匹俦。应还笑，为天将降任，未欲东周。
<p>
    优游。宁久淹留。管蓬矢桑弧志早酬。有棠棣联芳，庭萱不老，砌兰擢秀，蟾桂传秋。要颂椿龄，若将柏叶，婢膝奴颜应合羞。直须是，功名期会，同跨鳌头。
<p>
</ul>
<p align="center">满庭芳（答友人）</p>
<ul>
    五柳先生，宦情无几，赋成归去来兮。吾归何所，任运且随时。曾向高人问道，清妙处、已悟希夷。谁能羡，胸中芥子，容易纳须弥。
<p>
    竹林，新职事，神交狂客，志慕天随。但能乐天知命，夫复何疑。多谢故人念我，平安报、不必纲维。饮君酒，愿君同寿，此外本无为。
<p>
</ul>
<p align="center">思越人（题挟弹人）</p>
<ul>
    曾把隋珠抵鹊来。拓弓花下不虚开。醉馀戏把行人弹，堪笑齐王谩筑台。
<p>
    穿兔手，落雕材。狭斜衢路共徘徊。流星一点高飞处，笑坐金鞍歌落梅。
<p>
</ul>
<p align="center">朝中措（题集闲教头簇）</p>
<ul>
    少年不入利名场。花柳作家乡。一片由甲口觜，几多要俏心肠。周郎学识，秦郎风度，柳七文章。聊借生绡一幅，与君写尽行藏。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
