<html>
<head>
<title>古诗库：全宋词：陈以壮</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">陈以壮<p align="center">水龙吟（记钱塘之恨）</p>
<ul>
    晚来江阔潮平，越船吴榜催人去。稽山滴翠，胥涛溅恨，一襟离绪。访柳章台，问桃仙浦，物华如故。向秋娘渡口，泰娘桥畔，依稀是、相逢处。
<p>
    窈窕青门紫曲，茜罗新、衣翻金缕，旧音恍记，轻拢慢捻，哀弦危柱。金屋难成，阿娇已远，不堪春暮。听一声杜宇，红殷绿老，雨花风絮。
<p>
</ul>
<p align="center">贺新郎（和刘潜夫韵）</p>
<ul>
    晓梦莺呼起。便安排、诗家厨传，酒家行李。点检花边新雨露，春在万家生齿。道官似、锦溪清驶。但便有人耕绿野，正不妨、鼓吹频来此。方觅句，且夷俟。
<p>
    画桥西畔多春意。记年年、曾来几度，落花流水。行到水穷云起处，依约辋川竹里。兴未属、王孙公子。料想明年端门里，有传柑宴罢黄封醉。肯回首，万杉底。
<p>
</ul>
<p align="center">蓦山溪（寿种春翁）</p>
<ul>
    亭兰风蕙，昨日山阴曲。又过五峰来，听华堂、管弦丝竹。今年风物，著意庆生朝，□鹤舞，黑猿吟，花下眠青鹿。
<p>
    九龄五福，盛事人皆祝。谁识种春翁，等浮云、飞蟊过目。上方渴士，忠节起闻孙，金坡近，玉堂深，莫羡春田绿。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
