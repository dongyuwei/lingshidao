<html>
<head>
<title>古诗库：全宋词：徐积</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">徐积<p align="center">渔父乐</p>
<ul>
    水曲山隈四五家。夕阳烟火隔芦花。渔唱歇，醉眠斜。纶竿蓑笠是生涯。
<p>
</ul>
<p align="center">无一事</p>
<ul>
    见说红尘罩九衢。贪名逐利各区区。论得失，问荣枯。争似侬家占五湖。
<p>
</ul>
<p align="center">堪画看</p>
<ul>
    讨得渔竿买得船。归休何必待高年。深浪里，乱云边。只有逍遥是水仙。
<p>
</ul>
<p align="center">谁学得</p>
<ul>
    饱则高歌醉即眠。只知头白不知年。江绕屋，水随船。买得风光不著钱。
<p>
</ul>
<p align="center">君看取</p>
<ul>
    管得江湖占得山。白云同散学云闲。清旦出，夕阳还。不知身在画屏间。
<p>
</ul>
<p align="center">君不悟</p>
<ul>
    一酌村醪一曲歌。回看尘世足风波。忧患大，是非多。纵得荣华有几何。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
