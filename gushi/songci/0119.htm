<html>
<head>
<title>古诗库：全宋词：张孝祥</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">张孝祥<p align="center">六州歌头</p>
<ul>
    长淮望断，关塞莽然平。征尘暗，霜风劲，悄边声。黯销凝。追想当年事，殆天数，非人力，洙泗上，弦歌地，亦膻腥。隔水毡乡，落日牛羊下，区脱纵横。看名王宵猎，骑火一川明。笳鼓悲鸣。遣人惊。
<p>
    念腰间箭，匣中剑，空埃蠹，竟何成。时易失，心徒壮，岁将零。渺神京。干羽方怀远，静烽燧，且休兵。冠盖使，纷驰骛，若为情。闻道中原遗老，常南望、羽葆霓旌。使行人到此，忠愤气填膺。有泪如倾。
<p>
</ul>
<p align="center">水调歌头（为总得居士寿）</p>
<ul>
    隆中三顾客，圯上一编书。英雄当日感会，余事了寰区。千载神交二子，一笑眇然兹世。却愿驾柴车。长忆淮南岸，耕钓混樵渔。
<p>
    忽扁舟，凌骇浪，到三吴。纶巾羽扇容与，争看列仙儒。不为莼鲈笠泽，便挂衣冠神武，此兴渺江湖。举酒对明月，高曳九霞裾。
<p>
</ul>
<p align="center">水调歌头（凯歌上刘恭父）</p>
<ul>
    猩鬼啸篁竹，玉帐夜分弓。少年荆楚剑客，突骑锦b红。千里风飞雷厉，四棱星流彗扫，萧斧v春葱。谈笑青油幕，日奏捷书同。
<p>
    诗书帅，黄阁老，黑头公。家传鸿宝秘略，小试不言功。闻道玺书频下，看即沙堤归去，帷幄且从容。君王自神武，一举朔庭空。
<p>
</ul>
<p align="center">水调歌头（泛湘江）</p>
<ul>
    濯足夜滩急，发北风凉。吴山楚泽行遍，只欠到潇湘。买得扁舟归去，此事天公付我，六月下沧浪。蝉蜕尘埃外，蝶梦水云乡。
<p>
    制荷衣，纫兰佩，把琼芳。湘妃起舞一笑，抚瑟奏清商。唤起九歌忠愤，拂拭三闾文字，还与日争光。莫遣儿辈觉，此乐未渠央。
<p>
</ul>
<p align="center">水调歌头（金山观月）</p>
<ul>
    江山自雄丽，风露与高寒。寄声月姊，借我玉鉴此中看。幽壑鱼龙悲啸，倒影星辰摇动，海气夜漫漫。涌起白银阙，危驻紫金山。
<p>
    表独立，飞霞佩，切云冠。漱冰濯雪，眇视万里一毫端。回首三山何处，闻道群仙笑我，要我欲俱还。挥手从此去，翳凤更骖鸾。
<p>
</ul>
<p align="center">水调歌头（汪德邵无尽藏）</p>
<ul>
    淮楚襟带地，云梦泽南州，沧江翠壁佳处，突兀起红楼。凭仗使君胸次，与问老仙何在，长啸俯清秋。试遣吹箫看，骑鹤恐来游。
<p>
    欲乘风，凌万顷，泛扁舟。山高月小，霜露既降，凛凛不能留。一吊周郎羽扇，尚想曹公横槊，兴废两悠悠。此意无尽藏，分付水东流。
<p>
</ul>
<p align="center">水调歌头（隐静山观雨）</p>
<ul>
    青嶂度云气，幽壑舞回风。山神助我奇观，唤起碧霄龙。电掣金蛇千丈，雷震灵龟万叠，汹汹欲崩空。尽泻银潢水，倾入宝莲宫。
<p>
    坐中客，凌积翠，看奔洪。人间应失匕筋，此地独从容。洗了从来尘垢，润及无边焦槁，造物不言功。天宇忽开霁，日在五云东。
<p>
</ul>
<p align="center">水调歌头（桂林集句）</p>
<ul>
    五岭皆炎热，宜人独桂林，江南驿使未到，梅蕊破春心。繁会九衢三市，缥缈层楼杰观，雪片一冬深。自是清凉国，莫遣瘴烟侵。
<p>
    江山好，青罗带，碧玉簪。平沙细浪欲尽，陡起忽千寻。家种黄柑丹荔，户拾明珠翠羽，箫鼓夜沈沈。莫问骖鸾事，有酒且频斟。
<p>
</ul>
<p align="center">水调歌头（桂林中秋）</p>
<ul>
    今夕复何夕，此地过中秋。尝心亭上唤客，追忆去年游。千里江山如画，万井笙歌不夜，扶路看遨头。玉界拥银阙，珠箔卷琼钩。
<p>
    驭风去，忽吹到，岭边州。去年明月依旧，还照我登楼。楼下水明沙静，楼外参横斗转，搔首思悠悠。老子兴不浅，聊复此淹留。
<p>
</ul>
<p align="center">水调歌头（和庞佑父）</p>
<ul>
    雪洗虏尘静，风约楚云留。何人为写悲壮，吹角古城楼。湖海平生豪气，关塞如今风景，剪烛看吴钩。剩喜然犀处，骇浪与天浮。
<p>
    忆当年，周与谢，富春秋，小乔初嫁，香囊未解，勋业故优游。赤壁矶头落照，肥水桥边衰草，渺渺唤人愁。我欲剩风去，击楫誓中流。
<p>
</ul>
<p align="center">水调歌头（为时传之寿）</p>
<ul>
    云海漾空阔，风露凛高寒。仙翁鹤驾，羽节缥缈下天端。指点虚无征路，时见双凫飞舞，挥朱隘尘寰。吹笛向何处，海上有三山。
<p>
    彩衣新，鱼服丽，更朱颜。蟠桃未熟，千岁容与且人间。早晚金泥封诏，归侍玉皇香案，踵武列仙班。玉骨自难老，未用九霞丹。
<p>
</ul>
<p align="center">水调歌头（为方务德侍郎寿）</p>
<ul>
    紫橐论思旧，碧落拜除新。内家敕使，传诏亲付玉麒麟。千里江山增丽，是处旌旗改色，佳气郁轮b。看取连宵雪，借与万家春。
<p>
    建崇牙，开盛府，是生辰。十州老稚，都向今日祝松椿。多少活人阴德，合享无边长算，惟有我知君。来岁更今日，一气转洪钧。
<p>
</ul>
<p align="center">水调歌头（垂虹亭）</p>
<ul>
    舣棹太湖岸，天与水相连。垂虹亭上，五年不到故依然。洗我征尘三斗，快揖商飚千里，鸥鹭亦翩翩。身在水晶阙，真作驭风仙。
<p>
    望中秋，无五日，月还圆。倚栏清啸孤发，惊起壑龙眠。欲酹鸱夷西子，未办当年功业，空击五湖船。不用知余事，莼鲈正芳鲜。
<p>
</ul>
<p align="center">水调歌头（送刘恭父趋朝）</p>
<ul>
    鳌禁辍颇牧，熊轼赖龚黄。一时林莽千险，蜂午要驱攘。金版六韬初试，烟敛山空野迥，低草见牛羊。旒纩释南顾，戈甲濯银潢。
<p>
    玉书下，褒懿绩，促曹装。帝宸天近，红旆东去带朝阳。归辅五云丹陛，回首楚楼千里，遗爱满潇湘。应记依刘客，曾此奉离觞。
<p>
</ul>
<p align="center">多丽</p>
<ul>
    景萧疏，楚江那更高秋。远连天、茫茫都是，败芦枯蓼汀洲。认炊烟、几家蜗舍，映夕照、一簇渔舟。去国虽遥，宁亲渐近，数峰青处是吾州。便乘取、波平风静，荃棹且夷犹。关情有，冥冥去雁，拍拍轻鸥。
<p>
    忽追思、当年往事，惹起无限羁愁。拄笏朝来多爽气，秉烛夜永足清游。翠袖香寒，朱弦韵悄，无情江水只东流。楼晚，清商哀怨，还听隔船讴。无言久，余霞散绮，烟际帆收。
<p>
</ul>
<p align="center">木兰花慢</p>
<ul>
    送归云去雁，淡寒采、满溪楼。正佩解湘腰，钗孤楚鬓，鸾鉴分收。凝情望行处路，但疏烟远树织离忧。只有楼前溪水，伴人清泪长流。
<p>
    霜华夜永逼衾n。唤谁护衣篝。念粉馆重来，芳尘未扫，争见嬉游。情知闷来酒，奈回肠、不醉只添愁。脉脉无言竟日，断魂双鹜南州。
<p>
</ul>
<p align="center">木兰花慢</p>
<ul>
    紫箫吹散后，恨燕子、只空楼。念璧月长亏，玉簪中断，覆水难收。青鸾送碧云句，道霞扃雾锁不堪忧。情与文梭共织，怨随宫叶同流。
<p>
    人间天上两悠悠。暗泪洒灯篝。记谷口园林，当时驿舍，梦里曾游。银屏低闻笑语，但醉时冉冉醒时愁。拟把菱花一半，试寻高价皇州。
<p>
</ul>
<p align="center">水龙吟（望九华山作）</p>
<ul>
    竹舆晓入青阳，细风凉月天如洗。峰回路转，云舒霞卷，了非人世。转就丹砂，铸成金鼎，碧光相倚。料天关虎守，箕畴龙负，开神秘、留兹地。
<p>
    缥缈珠幢羽卫。望蓬莱、初无弱水。仙人拍手，山头笑我，尘埃满袂。春锁瑶房，雾迷芝圃，昔游都记。怅世缘未了，匆匆又去，空凝伫、烟霄里。
<p>
</ul>
<p align="center">水龙吟</p>
<ul>
    平生只说浯溪，斜阳唤我归船系。月华未吐，波光不动，新凉如水。长啸一声，山呜谷应，栖禽惊起。问元颜去后，水流花谢，当年事、凭谁记。
<p>
    须信两翁不死。驾飞车、时游兹地。漫郎宅里，中兴碑下，应留屐齿。酌我清尊，洗公孤愤，来同一醉。待相将把袂，清都归路，骑鹤去、三千岁。
<p>
</ul>
<p align="center">念奴娇（过洞庭）</p>
<ul>
    洞庭青草，近中秋、更无一点风色。玉鉴琼田三万顷，著我扁舟一叶。素月分辉，明河共影，表里俱澄澈。悠然心会，妙处难与君说。
<p>
    应念岭海经年，孤光自照，肝肺皆冰雪。短发萧骚襟袖冷，稳泛沧浪空阔。尽吸西江，细斟北斗，万象为宾客。扣舷独笑，不知今夕何夕。
<p>
</ul>
<p align="center">念奴娇（张仲钦提刑行边）</p>
<ul>
    弓刀陌上，净蛮烟瘴雨，朔云边雪。幕府横驱三万里，一把平安遥接。方丈三韩，西山八诏，慕义羞椎结。梯航入贡，路经头痛身热。
<p>
    今代文武通人，青霄不上，却把南州节。虏马秋肥雕力健，应看名王宵猎。壮士长歌，故人一笑，趁得梅花月。王春奏计，便须平步清切。
<p>
</ul>
<p align="center">念奴娇（欲雪呈朱漕元顺）</p>
<ul>
    朔风吹雨，送凄凉天气，垂垂欲雪。万里南荒云雾满，弱水蓬莱相接。冻合龙冈，寒侵铜柱，碧海冰澌结。凭高一笑，问君何处炎热。
<p>
    家在楚尾吴头，归期犹未，对此惊时节。忆得年时貂帽暖，铁马千群观猎。狐兔成车，笙歌震地，归踏层城月。持杯且醉，不须北望凄切。
<p>
</ul>
<p align="center">念奴娇（再和）</p>
<ul>
    绣衣使者，度郢中绝唱，《阳春白雪》。人物应须天上去，一日君恩三接。粉省香浓，宫床锦重，更把丝P结。臣心如水，不教炙手成热。
<p>
    还记岭海相从，长松千丈，映我秋竿节。忍冻推敲清兴满，风里乌巾猎猎。只要东归，归心入梦，梦泛寒江月。不因莼鲈，白头亲望真切。
<p>
</ul>
<p align="center">念奴娇</p>
<ul>
    星沙初下，望重湖远水，长云漠漠。一叶扁舟谁念我，今日天涯飘泊。平楚南来，大江东去，处处风波恶。吴中何地，满怀俱是离索。
<p>
    常记送我行时，绿波亭上，泣透青罗薄。樯燕低飞人去后，依旧湘城帘幕。不尽山川，无穷烟浪，幸负秦楼约。渔歌声断，为君双泪倾落。
<p>
</ul>
<p align="center">雨中花慢</p>
<ul>
    一叶凌波，十里驭风，烟鬟雾鬓萧萧。认得兰皋琼佩，水馆冰绡。秋霁明霞乍吐，曙凉宿霭初消。恨微颦不语，少进还收，伫立超遥。
<p>
    神交冉冉，愁思盈盈，断魂欲遣谁招。犹自待、青鸾传信，乌鹊成桥。怅望胎仙琴叠，忍看翡翠兰苕。梦回人远，红云一片，天际笙箫。
<p>
</ul>
<p align="center">二郎神（七夕）</p>
<ul>
    坐中客。共千里、潇湘秋色。渐万宝西成农事了，靼斩看、黄云阡陌。乔□橘洲风浪稳，岳镇耸、倚天青壁。追前事、与亡相续，空与山川陈迹。
<p>
    南国。都会繁盛，依然似昔。聚翠羽明珠三市满，楼观涌、参差金碧。乞巧处、家家追乐事，争要做、丰年七夕。愿明年强健，百姓欢娱，还如今日。
<p>
</ul>
<p align="center">满江红</p>
<ul>
    秋满蘅皋，烟芜外、吴山历历。风乍起、兰舟不住，浪花摇碧。离岸橹声惊渐远，盈襟泪颗凄犹滴。问此情、能有几人知，新相识。
<p>
    追往事，欢连夕。经旧馆，人非昔。把轻颦浅笑，细思重忆。红叶题诗谁与寄，青楼薄幸空遗迹。但长洲、茂苑草萋萋，愁如织。
<p>
</ul>
<p align="center">满江红（于湖怀古）</p>
<ul>
    千古凄凉，兴亡事、但悲陈迹。凝望眼、吴波不动，楚山丛碧。巴滇绿骏追风远，武昌云旆连江赤。笑老奸、遗臭到如今，留空壁。
<p>
    边书静，烽烟息。通轺传，销锋镝。仰太平天子，坐收长策。蹙踏扬州开帝里，渡江天马龙为匹。看东南、佳气郁葱葱，传千亿。
<p>
</ul>
<p align="center">蝶恋花（行湘阴）</p>
<ul>
    漠漠飞来双属玉。一片秋光，染就潇湘绿。雪转寒芦花蔌。晚风细起波纹e。
<p>
    落日闲云归意促。小倚蓬窗，写作思家曲。过尽碧湾三十六。扁舟只在滩头宿。
<p>
</ul>
<p align="center">蝶恋花（怀于湖）</p>
<ul>
    恰则杏花红一树。捻指来时，结子青无数。漠漠春阴缠柳絮。一天风雨将春去。
<p>
    春到家山须小住。芍药樱桃，更是寻芳处。绕院碧莲三百亩。留春伴我春应许。
<p>
</ul>
<p align="center">蝶恋花（送刘恭父）</p>
<ul>
    画戟游闲刀入鞘。安石榴花，影落红栏小。似劝先生须饮。枕中鸿宝微传妙。
<p>
    衮衮锋车还急诏。满眼潇湘，总是恩波渺。归去槐庭思楚峤。觚棱月晓期分照。
<p>
</ul>
<p align="center">蝶恋花（送姚主管横州）</p>
<ul>
    君泛仙槎银海去。后日相思，地角天涯路。草草杯盘深夜语。冥冥四月黄梅雨。
<p>
    莫拾明珠并翠羽。但使邦人，爱我如慈母。待得政成民按堵。朝天衣袂翩翩举。
<p>
</ul>
<p align="center">鹧鸪天（上元设醮）</p>
<ul>
    咏彻琼章夜向阑。天移星斗下人间。九光倒影腾青简，一气回春绕绛坛。
<p>
    瞻北阙，祝南山。遥知仙仗簇清班。何人曾侍传柑宴，翡翠帘开识圣颜。
<p>
</ul>
<p align="center">鹧鸪天</p>
<ul>
    子夜封章扣紫清。五霞光里佩环声。驿传风火龙鸾舞，步入烟霄孔翠迎。
<p>
    瑶简重，羽衣轻。金童双引到通明。三湘五管同民乐，万岁千秋与帝龄。
<p>
</ul>
<p align="center">鹧鸪天</p>
<ul>
    忆昔追游翰墨场。武夷仙伯较文章。琅函奏号银台省，毡笔书名御苑墙。
<p>
    经十载，过三湘。横楣丽锦照传觞。醉余吐出胸中墨，只欠彭宣到后堂。
<p>
</ul>
<p align="center">鹧鸪天</p>
<ul>
    月地云阶欢意阑。仙姿不合住人间。骖鸾已恨车尘远，泣凤空余烛影残。情脉脉，泪珊珊。梅花音信隔关山。只应楚雨清留梦，不那吴霜绿易斑。
<p>
</ul>
<p align="center">鹧鸪天（提刑仲钦行部万里，阅四月而后来归，辄成，为太夫人寿）</p>
<ul>
    去日清霜菊满丛。归来高柳絮缠空。长驱万里山收瘴，径度层波海不风。
<p>
    阴德遍，岭西东。天教慈母寿无穷。遥知今夕称觞处，衣彩还将衣绣同。
<p>
</ul>
<p align="center">鹧鸪天（为老母寿）</p>
<ul>
    阿母蟠桃不记春。长沙星里寿星明。金花罗纸新裁诏，贝叶旁行别授经。
<p>
    同犬子，祝龟龄。天教二老鬓长青。明年今日称觞处，更有孙枝满谢庭。
<p>
</ul>
<p align="center">鹧鸪天（赠饯横州子山）</p>
<ul>
    舞凤飞龙五百年。尽将锦绣里山川。王家券册诸孙嗣，主第笙歌故国传。
<p>
    居玉铉，拥金蝉。只今门户庆蝉联。君侯合侍明光殿，且作横槎海上仙。
<p>
</ul>
<p align="center">鹧鸪天（饯刘恭父）</p>
<ul>
    浴殿西头白玉堂。湘江东畔碧油幢。北辰躔次瞻星象，南国山川解印章。
<p>
    随步武，谢恩光。送公归趣舍人装。它年若肯传衣钵，今日应须酹寿觞。
<p>
</ul>
<p align="center">鹧鸪天（饯刘恭父）</p>
<ul>
    割镫难留乘马东。花枝争看袅长红。衮衣空使斯民恋，绿竹谁歌入相同。
<p>
    回武事，致年丰。几多遗爱在湘中。须知楚水枫林下，不似初闻长乐钟。
<p>
</ul>
<p align="center">鹧鸪天（平国弟生日）</p>
<ul>
    楚楚吾家千里驹。老人心事正关渠。风流合是阶除玉，爱惜真成掌上珠。
<p>
    纡彩绶，荐芳壶。老人还醉弟兄扶。问将何物为儿寿，付与家传万卷书。
<p>
</ul>
<p align="center">鹧鸪天（荆州别同官）</p>
<ul>
    又向荆州住半年。西风催放五湖船。来时露菊团金颗，去日池荷叠绿钱。
<p>
    斟别酒，扣离弦。一时宾从最多贤。今宵拚醉花迷坐，后夜相思月满川。
<p>
</ul>
<p align="center">鹧鸪天</p>
<ul>
    忆昔彤庭望日华。匆匆笔梦生花。郁轮袍曲惭新奏，风送银湾犯斗槎。
<p>
    追往事，甫新瓜。飞蓬何事及兰麻。一江湘水流余润，十里河堤筑浅沙。
<p>
</ul>
<p align="center">鹧鸪天</p>
<ul>
    瞻跸门前识个人。柳眉桃脸不胜春。短襟衫子新来棹，四直冠儿内样新。
<p>
    秋色净，晓妆匀。不知何事在风尘。主翁若也怜幽独，带取妖饶上玉宸。
<p>
</ul>
<p align="center">虞美人（赠卢坚叔）</p>
<ul>
    卢敖夫归骖鸾侣。相敬如宾主。森然兰玉满尊前。举案齐眉乐事、看年年。
<p>
    我家白发双垂雪。已是经年别。今宵归梦楚江滨。也学君家儿子、寿吾亲。
<p>
</ul>
<p align="center">虞美人（无为作）</p>
<ul>
    雪消烟涨清江浦。碧草春无数。江南几树夕阳红。点点归帆吹尽、晚来风。
<p>
    楼头自L昭华管。我已无肠断。断行双雁向人飞。织锦回文空在、寄它谁。
<p>
</ul>
<p align="center">虞美人</p>
<ul>
    柳梢梅萼春全未。谁会伤春意。一年好处是新春。柳底梅边只欠、那人人。
<p>
    凭春约住梅和柳。略待些时候。锦帆风送彩舟来。却遣香苞娇叶、一齐开。
<p>
</ul>
<p align="center">鹊桥仙（邢少连送末利）</p>
<ul>
    北窗凉透，南窗月上，浴罢满怀风露。不知何处有花来，但怪底、清香无数。
<p>
    炎州珍产，吴儿未识，天与幽芳独步。冰肌玉骨岁寒时，倩间止、堂中留住。|<间止、少连堂名。>|
<p>
</ul>
<p align="center">鹊桥仙（落梅）</p>
<ul>
    吹香成阵，飞花如雪，不那朝来风雨。可怜无处避春寒，但玉立、仙衣数缕。
<p>
    清愁万斛，柔肠千结，醉里一时分付。与君不用叹飘零，待结子、成阴归去。
<p>
</ul>
<p align="center">鹊桥仙</p>
<ul>
    横波滴素，遥山蹙翠，江北江南肠断。不知何处驭风来，云雾里、钗横鬓乱。
<p>
    香罗叠恨，蛮笺写意，付与瑶台女伴。醉时言醒时羞，道醒了、休教再看。
<p>
</ul>
<p align="center">鹊桥仙（平国弟生日）</p>
<ul>
    湘江东畔，去年今日，堂上簪缨罗绮。弟兄同拜寿尊前，共一笑、欢欢喜喜。
<p>
    渚宫风月，边城鼓角，更好亲庭一醉。醉时重唱去年词，愿来岁、强如今岁。
<p>
</ul>
<p align="center">鹊桥仙（以酒果为黄子默寿）</p>
<ul>
    南州名酒，北园珍果，都与黄香为寿。风流文物是家传，睨血指、旁观袖手。
<p>
    东风消息，西山爽气，总聚君家户牖。旧时曾识玉堂仙，在帝所、频开荐口。
<p>
</ul>
<p align="center">鹊桥仙（戏赠吴伯承侍儿）</p>
<ul>
    明珠盈斗，黄金作屋，占了湘中秋色。金风玉露不胜情，看天上、人间今夕。
<p>
    枝头一点，琴心三叠，算有诗名消得。野堂从此不萧疏，问何日、尊前唤客。
<p>
</ul>
<p align="center">鹊桥仙（别立之）</p>
<ul>
    黄陵庙下，送君归去，上水船儿一支。离歌声断酒杯空，容易里、东西南北。
<p>
    重湖风月，九秋天气，冉冉清愁如织。我家住在楚江滨，为频寄、双鱼素尺。
<p>
</ul>
<p align="center">鹊桥仙（为老人寿）</p>
<ul>
    东明大士，吾家老子，是一元知非二。共携甘雨趁生朝，做万里、丰年欢喜。
<p>
    司空山上，长沙星里，乞与无边祥瑞。仙家日用镇常春，笑人说、长生久视。
<p>
</ul>
<p align="center">南乡子（送朱元晦行，张钦夫、邢少连同集张孝祥）</p>
<ul>
    江上送归船。风雨排空浪拍天。赖有清尊浇别恨，凄然。宝蜡烧花看吸川。
<p>
    楚舞对湘弦。暖响围春锦帐毡。坐上定知无俗客，俱贤。便是朱张与少连。
<p>
</ul>
<p align="center">踏莎行</p>
<ul>
    杨柳东风，海棠春雨。清愁冉冉无来处。曲径惊飞峡蝶丛，回塘冻湿鸳鸯侣。
<p>
    舞彻霓裳，歌残金缕。蘼芜白芷愁烟渚。不识阳台梦里云，试听华表归来语。
<p>
</ul>
<p align="center">踏莎行（长沙牡丹花极小，戏作此词，）</p>
<ul>
    并以二枝为伯承、钦夫诸兄一觞之荐
<p>
    洛下根株，江南栽种。天香国色千金重。花边三阁建康春，风前十里扬州梦。
<p>
    油壁轻车，青丝短。看花日日催宾从。而今何许定王城，一枝且为邻翁送。
<p>
</ul>
<p align="center">踏莎行（荆南作）</p>
<ul>
    旋葺荒园，初开小径。物华还与东风竞。曲槛晖晖落照明，高城冉冉孤烟暝。
<p>
    柳色金寒，梅花雪静。道人随处成幽兴。一杯不惜小淹留，归期已理沧浪艇。
<p>
</ul>
<p align="center">踏莎行</p>
<ul>
    万里扁舟，五年三至。故人相见忧堪喜。山阴乘兴不须回，毗耶问疾难为对。
<p>
    不药身轻，高谈心会。匆匆我又成归计。它时江海肯相寻，绿蓑青＿看清贵。
<p>
</ul>
<p align="center">踏莎行（五月十三日月甚佳）</p>
<ul>
    藕叶池塘，榕阴庭院。年时好月今宵见。云鬟玉臂共清寒，冰绡雾e谁裁剪。
<p>
    扑粉□绵，侵尘宝扇。遥知掩抑成凄怨。去程何许是归程，离觞为我深深劝。
<p>
</ul>
<p align="center">踏莎行（送别刘子思）</p>
<ul>
    古屋丛祠，孤舟野渡。长年与客分携处。漠漠愁阴岭上云，萧萧别意溪边树。
<p>
    我已北归，君方南去。天涯客里多岐路。须君早出瘴烟来，江南山色青无数。
<p>
</ul>
<p align="center">踏莎行（为朱漕寿）</p>
<ul>
    桂岭南边，湘江东畔。三年两见生申旦。知君心地与天通，天教仙骨年年换。
<p>
    趁此秋风，乘槎霄汉。看看黄纸书来唤。但令丹鼎汞频添，莫辞酒盏春无算。
<p>
</ul>
<p align="center">丑奴儿（张仲钦母夫人寿）</p>
<ul>
    年年有个人生日，谁似君家。谁似君家。八十慈亲发未华。
<p>
    棠阴阁上棠阴满，满劝流霞。满劝流霞。来岁应添宰路沙。
<p>
</ul>
<p align="center">丑奴儿（张仲钦生日用前韵）</p>
<ul>
    伯鸾德耀贤夫妇，见说宜家。见说宜家。庭砌森森长玉华。
<p>
    天公遣注长生籍，服日餐霞。服日餐霞。寿纪应须海算沙。
<p>
</ul>
<p align="center">丑奴儿</p>
<ul>
    十分济楚邦之媛，此日追游。雨霁云收。梦入潇湘不那愁。
<p>
    主人白玉堂中老，曾侍凝旒。满酌琼舟。即上虚皇香案头。
<p>
</ul>
<p align="center">丑奴儿</p>
<ul>
    珠灯璧月年时节，纤手同携。今夕谁知。自捻梅花劝一卮。
<p>
    逢人问道归来也，日日佳期。管有来时。趁得收灯也未迟。
<p>
</ul>
<p align="center">丑奴儿</p>
<ul>
    无双谁似黄郎子，自郐无讥。月满星稀。想见歌场夜打围。
<p>
    画眉京兆风流甚，应赋~k。杨柳依依。何日文箫共驾归。
<p>
</ul>
<p align="center">丑奴儿</p>
<ul>
    玉节珠幢出翰林。诗书谋帅眷方深。威声虎啸复龙吟。
<p>
    我是先生门下士，相逢有酒且教斟。高山流水遇知音。
<p>
</ul>
<p align="center">丑奴儿</p>
<ul>
    绝代佳人淑且真。雪为肌骨月为神。烛前花底不胜春。
<p>
    倚竹袖长寒卷翠，凌波袜小暗生尘。十分京洛旧家人。
<p>
</ul>
<p align="center">丑奴儿（瑞香）</p>
<ul>
    腊后春前别一般。梅花枯淡水仙寒。翠云裘著紫霞冠。
<p>
    仙品只今推第一，清香元不是人间。为君更试小龙团。
<p>
</ul>
<p align="center">丑奴儿（饯郑宪）</p>
<ul>
    宝蜡烧春夜影红。梅花枝傍锦薰笼。曲琼低卷瑞香风。
<p>
    万里江山供燕几，一时宾主看谈锋。问君归计莫匆匆。
<p>
</ul>
<p align="center">浣溪沙（亲旧蕲口相访）</p>
<ul>
    六客西来共一舟。吴儿踏浪剪轻鸥。水光山色翠相浮。我欲吹箫明月下，略须棹晚风头。从前五度到蕲州。
<p>
</ul>
<p align="center">浣溪沙</p>
<ul>
    已是人闲不击舟。此心元自不惊鸥。卧看骇浪与天浮。
<p>
    对月只应频举酒，临风何必更搔头。暝烟多处是神州。
<p>
</ul>
<p align="center">浣溪沙（去荆州）</p>
<ul>
    方舡载酒下江东。箫鼓喧天浪拍空。万山紫翠映云重。
<p>
    拟看岳阳楼上月，不禁石首岸头风。作笺我欲问龙公。
<p>
</ul>
<p align="center">浣溪沙（次韵戏马梦山与妓作别）</p>
<ul>
    罗袜生尘洛浦东。美人春梦琐窗空。眉山蹙恨几千重。
<p>
    海上蟠桃留结子，渥洼天马去追风。不须多怨主人公。
<p>
</ul>
<p align="center">浣溪沙（梦山未释然，再作）</p>
<ul>
    一片西飞一片东。高情已逐落花空。旧欢休问几时重。
<p>
    结习正如刀舐蜜，扫除须著絮因风。请君持此问庞公。
<p>
</ul>
<p align="center">浣溪沙</p>
<ul>
    妒妇滩头十八姨。顾狂无赖占佳期。唤它滕六把春欺。
<p>
    孱愁莺莺并燕燕，j惶柳柳与梅梅。东君独自落便宜。
<p>
</ul>
<p align="center">浣溪沙（洞庭）</p>
<ul>
    行尽潇湘到洞庭。楚天阔处数峰青。旗梢不动晚波平。
<p>
    红蓼一湾纹缬乱，白鱼双尾玉刀明。夜凉船影浸疏星。
<p>
</ul>
<p align="center">浣溪沙（坐上十八客）</p>
<ul>
    同是瀛洲册府仙。只今聊结社中莲。胡笳按拍酒如川。
<p>
    唤起封姨清晚景，更将荔子荐新圆。从今三夜看婵娟。
<p>
</ul>
<p align="center">浣溪沙（赋微之提刑绣扇）</p>
<ul>
    只说闽山锦绣帏。忽从团扇得生枝。绉红衫子映丰肌。
<p>
    春线应怜壶漏永，夜针频见烛花摧。尘飞一骑忆来时。
<p>
</ul>
<p align="center">浣溪沙（烟水亭蔡定夫置酒）</p>
<ul>
    滟滟湖光绿一围。修林断处白鸥飞。天机云锦蘸空飞。
<p>
    乞我百弓真可老，为公一饮醉忘归。扁舟日日弄晴晖。
<p>
</ul>
<p align="center">浣溪沙（母氏生辰，老者同在舟中）</p>
<ul>
    稳泛仙舟上锦帆。桃花春浪舞清湾。寿星相伴到人间。
<p>
    黄石公传三百字，西王母授九霞丹。银潢有路接三山。
<p>
</ul>
<p align="center">浣溪沙（以贡茶、沈水为扬齐伯寿）</p>
<ul>
    北苑春风小凤团。炎州沈水胜龙涎。殷勤送与绣衣仙。
<p>
    玉食乡来思苦口，芳名久合上凌烟。天教富贵出长年。
<p>
</ul>
<p align="center">浣溪沙</p>
<ul>
    霜日明霄水蘸空。鸣鞘声里绣旗红。淡烟衰草有无中。
<p>
    万里中原烽火北，一尊浊酒戍楼东。酒阑挥泪向悲风。
<p>
</ul>
<p align="center">浣溪沙（再用韵）</p>
<ul>
    宫柳垂垂碧照空。九门深处五云红。朱衣只在殿当中。
<p>
    细捻丝梢龙尾北，缓携纶旨凤池东。阿婆三五笑春风。
<p>
</ul>
<p align="center">浣溪沙</p>
<ul>
    日暖帘帏春昼长。纤纤玉指动抨床。低头佯不顾檀郎。
<p>
    豆蔻枝头双蛱蝶，芙蓉花下两鸳鸯。壁间闻得唾茸香。
<p>
</ul>
<p align="center">浣溪沙（侑刘恭父别酒）</p>
<ul>
    射策金门记昔年。又交藩翰入陶甄。不妨衣钵再三传。
<p>
    粉泪但能添楚竹，罗巾谁解击吴船。捧杯犹愿小留连。
<p>
</ul>
<p align="center">定风波</p>
<ul>
    铃索声干夜未央。曲阑花影步凄凉。莫道岭南冬更暖。君看。梅花如雪月如霜。
<p>
    见说墙西歌吹好，玉人扶坐劝飞觞。老子婆婆成独冷。谁省。自挑寒伦蕴硐恪
<p>
</ul>
<p align="center">望江南（赠谈献可）</p>
<ul>
    谈子醉，独立睨东风。未试玉堂挥翰手，只今楚泽钓鱼翁。万事举杯空。
<p>
    谋一笑，一笑与君同。身老南山看射虎，眼高四海送飞鸿。赤岸晚潮通。
<p>
</ul>
<p align="center">望江南（南岳铨德观作）</p>
<ul>
    朝元去，深殿扣瑶钟。天近月明黄道冷，参回斗转碧霄空。身在九光中。
<p>
    风露下，环佩响丁东。玉案烧香萦翠凤，松坛移影动苍龙。归路海霞红。
<p>
</ul>
<p align="center">醉落魄</p>
<ul>
    轻黄淡绿。可人风韵闲装束。多情早是眉峰蹙。一点秋波，闲里觑人毒。
<p>
    桃花庭院光阴速。铜L谁唱大堤曲。归时想是樱桃熟。不道秋千，谁伴那人蹴。
<p>
</ul>
<p align="center">桃源忆故人</p>
<ul>
    朔风弄月吹银霰。帘幕低垂三面。酒入玉肌香软。压得寒威敛。
<p>
    檀槽乍捻么丝慢。弹得相思一半。不道有人肠断。犹作声声颤。
<p>
</ul>
<p align="center">临江仙</p>
<ul>
    试问梅何处好，与君藉草携壶。西园清夜片尘无。一天云破碎，两树玉扶疏。
<p>
    谁厌昭华吹古怨，散花便满衣裾。只疑幽梦在清都。星稀河影转，霜重月华孤。
<p>
</ul>
<p align="center">临江仙</p>
<ul>
    试问宜楼楼下竹，年来应长新篁。使君五岭又三湘。旧游知好在，熟处更难忘。
<p>
    尚念论心舒^否，只今湖海相望。遥怜阴过酒尊凉。举觞须酹我，门外是清江。
<p>
</ul>
<p align="center">菩萨蛮（立春）</p>
<ul>
    丝金缕翠幡儿小。裁罗捻线花枝袅。明日是新春。春风生鬓云。
<p>
    吴霜看点点。愁里春来浅。只愿此花枝。年年长带伊。
<p>
</ul>
<p align="center">菩萨蛮（诸客往赴东邻之集）</p>
<ul>
    庭叶翻翻秋向晚。凉砧敲月催金剪。楼上已清寒。不堪频倚栏。
<p>
    邻翁开社瓮。唤客情应重。不醉且无归。醉时归路迷。
<p>
</ul>
<p align="center">菩萨蛮</p>
<ul>
    恰则春来春又去。凭谁说与春教住。与问坐中人。几回迎送春。
<p>
    明年春更好。只怕人先老。春去有来时。愿春长见伊。
<p>
</ul>
<p align="center">菩萨蛮</p>
<ul>
    东风约略吹罗幕。一檐细雨春阴薄。试把杏花看。湿红娇暮寒。
<p>
    佳人双玉枕。烘醉鸳鸯锦。折得最繁枝。暖香生翠帏。
<p>
</ul>
<p align="center">菩萨蛮</p>
<ul>
    玉龙细点三更月。庭花影下余残雪。寒色到书帏。有人清梦迷。
<p>
    墙西歌吹好。烛暖香闺小。多病怯杯觞。不禁冬夜长。
<p>
</ul>
<p align="center">菩萨蛮</p>
<ul>
    雪消墙角收灯后。野梅官柳春全透。池阁又东风。烛花烧夜红。
<p>
    一尊留好客。尽阑干月。已醉不须归。试听乌夜啼。
<p>
</ul>
<p align="center">菩萨蛮</p>
<ul>
    蘼芜白芷愁烟渚。曲琼细卷江南雨。心事怯衣单。楼高生晚寒。
<p>
    云鬟香雾湿。翠袖凄余泣。春去有来时。春从沙际归。
<p>
</ul>
<p align="center">菩萨蛮（舣舟采石）</p>
<ul>
    十年长作江头客。樯竿又挂西风席。白鸟去边明。楚山无数青。
<p>
    倒冠仍落佩。我醉君须醉。试问识君不。青山与白鸥。
<p>
</ul>
<p align="center">菩萨蛮（和州守胡明秀席上）</p>
<ul>
    乳羝属国归来早。知君胆大身犹小。一节不须论。功名看致君。
<p>
    镇西楼上酒。父老为公寿。晚祝太夫人。年年对诏新。
<p>
</ul>
<p align="center">菩萨蛮</p>
<ul>
    胭脂浅染双珠树。东风到处娇无数。不语恨厌厌。何人思故园。
<p>
    故园花烂熳。笑我归来晚。我老只思归。故园花雨时。
<p>
</ul>
<p align="center">西江月</p>
<ul>
    问讯湖边春色，重来又是三年。东风吹我过湖船。杨柳丝丝拂面。
<p>
    世路如今已惯，此心到处悠然。寒光亭下水如天。飞起沙鸥一片。
<p>
</ul>
<p align="center">西江月</p>
<ul>
    风定滩声未已，雨来篷底先知。岸边杨柳最怜伊。忆得船儿曾系。
<p>
    湖雾平吞白塔，茅檐自有青旗。三杯村酒醉如泥。天色寒呵且睡。
<p>
</ul>
<p align="center">西江月</p>
<ul>
    冉冉寒生碧树，盈盈露湿黄花。故人玉节有光华。高会仍逢戏马。
<p>
    万事只今如梦，此身到处为家。与君相遇更天涯。拚了茱萸醉把。
<p>
</ul>
<p align="center">西江月（张钦夫寿）</p>
<ul>
    诸老何烦荐口，先生自简渊衷。千年圣学有深功。妙处无非日用。
<p>
    已授一编圯下，却须三顾隆中。鸿钧早晚转春风。我亦从君贾勇。
<p>
</ul>
<p align="center">西江月（代五三弟为老母寿）</p>
<ul>
    慈母行封大国，老仙早上蓬山。天怜阴德遍人间。赐与还丹七返。
<p>
    莫问清都紫府，长教绿鬓朱颜。年年今日彩衣斑。兄弟同扶酒盏。
<p>
</ul>
<p align="center">西江月</p>
<ul>
    盖未知其事，重为感叹，赋此
<p>
    不识平原太守，向来水北山人。世间功业谩亏成。华发萧萧满镜。
<p>
    幸有田园故里，聊分风月江城。西湖西畔晚波平。袖手时来照影。
<p>
</ul>
<p align="center">西江月</p>
<ul>
    楼外疏星印水，楼头画烛烘帘。凭高举酒恨厌厌。征路虚无指点。
<p>
    酒兴因君开阔，山容向我增添。一钩新月弄纤纤。浓雾花房半敛。
<p>
</ul>
<p align="center">西江月（阻风三峰下）</p>
<ul>
    满载一船秋色，平铺十里湖光。波神留我看斜阳。放起鳞鳞细浪。
<p>
    明日风回更好，今宵露宿何妨。水晶宫里奏霓裳。准拟岳阳楼上。
<p>
</ul>
<p align="center">西江月（桂州同僚饯别）</p>
<ul>
    窗户青红尚湿，主人已作归期。坐中宾客尽邹枚。盛事它年应记。
<p>
    别酒深深但劝，离歌缓缓休催。扁舟明日转清溪，好月相望千里。
<p>
</ul>
<p align="center">西江月（以隋索靖小字《法华经》及古器为老人寿）</p>
<ul>
    汉铸九金神鼎，隋书小字莲经。刚风劫火转青冥。护守应烦仙圣。
<p>
    昨梦归来帝所，今朝寿我亲庭。只将此宝伴长生。谈笑中原底定。
<p>
</ul>
<p align="center">西江月</p>
<ul>
    夕尽伐去
<p>
    落日熔金万顷，晴岚洗剑双锋。紫枢元是黑头公。佳处因君愈重。
<p>
    分得湖光一曲，唤回庐岳千峰。清尊今夜偶然同。早晚商岩有梦。
<p>
</ul>
<p align="center">西江月（为枢密太夫人寿）</p>
<ul>
    畴昔通家事契，只今寸镇交承。起居枢密太夫人。绿鬓斑衣相映。
<p>
    乞得神仙九酝，祝教福禄千春。台星直上寿星明。长见门阑鼎盛。
<p>
</ul>
<p align="center">减字木兰花（江阴州治漾花池）</p>
<ul>
    佳人绝妙。不惜千金频买笑。燕姹莺娇。始遣清歌透碧霄。
<p>
    主人好事。更倒一尊留客醉。我醉思家。月满南池欲漾花。
<p>
</ul>
<p align="center">减字木兰花</p>
<ul>
    一尊留夜。宾蜡烘帘光激射。冻合铜壶。细听冰帘夜剪酥。
<p>
    清愁冉冉。酒唤红潮登玉脸。明日重看。玉界琼楼特地寒。
<p>
</ul>
<p align="center">减字木兰花（琵琶亭林守、王y送别）</p>
<ul>
    江头送客。枫叶荻花秋索索。弦索休弹。清泪无多怕湿衫。
<p>
    故人相遇。不醉如何归得去。我醉忘归。烟满空江月满堤。
<p>
</ul>
<p align="center">减字木兰花（二十六日立春）</p>
<ul>
    春如有意。未接年华春已至。春事还新。多得年时五日春。
<p>
    春郊便绿。只向腊前春已足。屈指元宵。正是新春二十朝。
<p>
</ul>
<p align="center">减字木兰花（黄坚叟母夫人）</p>
<ul>
    慈闱生日。见说今年年九十。戏彩盈门。大底孩儿七个孙。
<p>
    人间喜事。只这一般难得似。愿我双亲。都似君家太淑人。
<p>
</ul>
<p align="center">减字木兰花（赠尼师，旧角奴也）</p>
<ul>
    吹箫泛月。往事悠悠休更说。拍碎琉璃。始觉从前万事非。
<p>
    清齐净戒。休作断肠垂泪债。识破嚣尘。作个逍遥物外人。
<p>
</ul>
<p align="center">减字木兰花</p>
<ul>
    枷花搦柳。知道东君留意久。惨绿愁红。憔悴都因一夜风。
<p>
    轻狂蝴蝶。拟欲扶持心又怯。要免离披。不告东君更告谁。
<p>
</ul>
<p align="center">减字木兰花（梅）</p>
<ul>
    吹香嚼蕊。独立东风里。玉冻云娇天似水。羞杀夭桃李。
<p>
    如今见说阑干。不禁月冷霜寒。垅上驿程人远，楼头戍角声干。
<p>
</ul>
<p align="center">减字木兰花</p>
<ul>
    向来省户。谋国参伊吕。暂借良筹非再举。谈笑肃清三楚。
<p>
    良辰上客徜佯。奏遍犹记传香。此日一尊相属，它时同在岩廊。
<p>
</ul>
<p align="center">点绛唇（赠袁立道）</p>
<ul>
    四到蕲州，今年更是逢重九。应时纳v。随分开尊酒。
<p>
    屡舞婆娑，醉我平生友。休回首。世间何有。明月疏疏柳。
<p>
</ul>
<p align="center">点绛唇（饯刘恭父）</p>
<ul>
    绮燕高张，玉潭月丽玻璃满。旆霞行卷。无复长安远。
<p>
    夏木阴阴，路袅薰风转。空留恋。细吹银管。别意随声缓。
<p>
</ul>
<p align="center">点绛唇</p>
<ul>
    萱草榴花，画堂永书风清暑。麝团菰黍。助泛菖蒲醑。
<p>
    兵辟神符，命续同心缕。宜欢聚。绮筵歌舞。岁岁酬端午。
<p>
</ul>
<p align="center">卜算子</p>
<ul>
    雪月最相宜，梅雪都清绝。去岁江南见雪时，月底梅花发。
<p>
    今岁早梅开，依旧年时月。冷艳孤光照眼明，只欠些儿雪。
<p>
</ul>
<p align="center">诉衷情（中秋不见月）</p>
<ul>
    晚烟斜日思悠悠。西北有高楼。十分准拟明月，还似去年游。
<p>
    飞玉校卷琼钩。唤新愁。娥贪共，暮雨朝云，忘了中秋。
<p>
</ul>
<p align="center">诉衷情（牡丹）</p>
<ul>
    乱红深紫过群芳。初欲减春光。花王自有标格，尘外锁韶阳。
<p>
    留国艳，问仙乡。自天香。翠帷遮日，红烛通宵，与醉千场。
<p>
</ul>
<p align="center">南歌子（仲弥性席上）</p>
<ul>
    曾到蕲州不，人人说使君。使君才具合经纶。小试边城、早晚上星辰。
<p>
    佳节重阳近，清歌午夜新。举杯相属莫辞频。后日相思、我已是行人。
<p>
</ul>
<p align="center">南歌子（赠吴伯承）</p>
<ul>
    人物羲皇上，诗名沈谢间。漫郎元自谩为官。醉眼瞢腾、只拟看湘山。
<p>
    小隐今成趣，邻翁独往还。野堂梅柳尚春寒。且趁华灯频泛、酒船宽。
<p>
</ul>
<p align="center">霜天晓角</p>
<ul>
    柳丝无力。冉冉萦愁碧。系我船儿不住，楚江上、晚风急。
<p>
    棹歌休怨抑。有人离恨极。说与归期不远，刚不信、泪偷滴。
<p>
</ul>
<p align="center">忆秦娥（元夕）</p>
<ul>
    元宵节。凤楼相对鳌山结。鳌山结。香尘随步。柳梢微月。
<p>
    多情又把珠帘揭。游人不放笙歌歇。笙歌歇。晓烟轻散，帝城宫阙。
<p>
</ul>
<p align="center">苍梧谣（饯刘恭父）</p>
<ul>
    归。十万人家儿样啼。公归去，何日是来时。
<p>
</ul>
<p align="center">苍梧谣</p>
<ul>
    归。猎猎薰风Q绣旗。拦教住，重举送行杯。
<p>
</ul>
<p align="center">苍梧谣</p>
<ul>
    归。数得宣麻拜相时。秋前后，公衮更莱衣。
<p>
</ul>
<p align="center">水调歌头</p>
<ul>
    天上掌纶手，阃外折冲才。发踪指示，平荡全楚息氛埃。缓带轻裘多暇，燕寝森严兵卫，香篆几徘徊。襦F见歌咏，桃李藉栽培。
<p>
    紫泥封，天笔润，日边来。趣装入觐，行矣归去作盐梅。祖帐不须遮道，看取眉间一点，喜气人尊。此去沙堤路，平步上三台。
<p>
</ul>
<p align="center">水调歌头（送谢y之临安）</p>
<ul>
    客里送行客，常苦不胜情。见公秣马东去，底事却欣欣。不为青毡俯拾，自是公家旧物，何必更关心。且喜谢安石，重起为苍生。
<p>
    圣天子，方侧席，选豪英。日边仍有知已，应剡荐章间。好把文经武略，换取碧幢红旆，谈笑扫胡尘。勋业在此举，莫厌短长亭。
<p>
</ul>
<p align="center">木兰花</p>
<ul>
    拥貔貅万骑，聚千里、铁衣寒。正玉帐连云，油幢映日，飞箭天山。锦城起方面重，对筹壶、尽日雅歌闲。休遣沙场虏骑，尚余匹马空还。
<p>
    那看。更值春残。斟绿醑、对朱颜。正宿雨催红，和风换翠，梅小香a。牙旗渐西去也，望梁州、故垒暮云间。休使佳人敛黛，断肠低唱阳关。
<p>
</ul>
<p align="center">雨中花</p>
<ul>
    一舸凌风，斗酒酹江，翩然乘兴东游。欲吐平生孤愤，壮气横秋。浩荡锦囊诗卷，从容玉帐兵筹。有当时桥下，取履仙翁，谈笑同舟。
<p>
    先贤济世，偶耳功名，事成岂为封留。何况我、君恩深重，欲报无由。长望东南气王，从教西北云浮。断鸿万里，不堪回首，赤县神州。
<p>
</ul>
<p align="center">鹧鸪天</p>
<ul>
    可意黄花人不知，黄花标格世间稀。园葵`露迎朝日，槛菊迎霜媚夕霏。
<p>
    芍药好，是金丝。绿藤红刺引蔷薇。姚家别有神仙品，似着天香染御衣。
<p>
</ul>
<p align="center">眼儿媚</p>
<ul>
    晓来江上荻花秋。做弄个离愁。半竿残日，两行珠泪，一叶扁舟。
<p>
    须知此去应难遇，直待醉方休。如今眼底，明朝心上，后日眉头。
<p>
</ul>
<p align="center">虞美人</p>
<ul>
    清宫初入韶华管。宫叶秋声满。满庭芳草月婵娟。想见明朝喜色、动天颜。
<p>
    持杯满劝龙头客。荣遇时难得。词源三峡泻瞿塘。便是醉中空去、也无妨。
<p>
</ul>
<p align="center">菩萨蛮（林柳州生朝）</p>
<ul>
    史君家枕吴波碧。朱门铺手摇双戟。也到岭边州。真成汗漫游。
<p>
    归期应不远。趁得东江暖。翁媪雪垂肩。双双平地仙。
<p>
</ul>
<p align="center">临江仙</p>
<ul>
    罨画楼前初立马，隔帘笑语相亲。铅华洗尽见天真。衫儿轻罩雾，髻子直梳云。
<p>
    翠叶银丝簪末利，樱桃淡注香唇。见人不语解留人。数杯愁里酒，两眼醉时春。
<p>
</ul>
<p align="center">浣溪沙（过临川席上赋此词）</p>
<ul>
    我是临川旧史君。而今欲作岭南人。重来辽鹤事犹新。
<p>
    去路政长仍酷暑，主公交契更情亲。横秋阁上晚风匀。
<p>
</ul>
<p align="center">浣溪沙（同前）</p>
<ul>
    康乐亭前种此君。重来风月苦留人。儿童竹马笑谈新。
<p>
    今代孟士仍好客，政成归去眷方新。十眉环坐晚妆匀。
<p>
</ul>
<p align="center">西江月</p>
<ul>
    十里轻红自笑，两山浓翠相呼。意行着脚到精庐。借我绳床小住。
<p>
    解饮不妨文字，无心更狎鸥鱼。一声长啸暮烟孤。袖手西湖归去。
<p>
</ul>
<p align="center">忆秦娥</p>
<ul>
    天一角。南枝向我情如昨。情如昨。水寒烟淡，雾轻云薄。
<p>
    吹花嚼蕊愁无托。年华冉冉惊离索。惊离索。倩春留住，莫教摇落。
<p>
</ul>
<p align="center">浣溪沙</p>
<ul>
    湓浦从君已十年。京江仍许借归船。相逢此地有因缘。
<p>
    十万貔貅环武帐，三千珠翠入歌筵。功成去作地行仙。
<p>
</ul>
<p align="center">柳梢青</p>
<ul>
    碧云风月无多。莫被名缰利锁。白玉为车，黄金作印，不恋休呵。
<p>
    争如对酒当歌。人是人非恁么。年少甘罗，老成吕望，必竟如何。
<p>
</ul>
<p align="center">卜算子</p>
<ul>
    万里去担簦，谁识新丰旅。好事些儿说与郎，奴是娥侣。
<p>
    若到广寒宫，但道奴传语。待我仙郎折桂枝，拣个高枝与。
<p>
</ul>
<p align="center">柳梢青</p>
<ul>
    草底蛩吟。烟横水际，月淡松阴。荷动香浓，竹深凉早，销尽烦襟。
<p>
    发稀浑不胜簪。更客里、吴霜暗侵。富贵功名，本来无意，何况如今。
<p>
</ul>
<p align="center">瑞鹧鸪</p>
<ul>
    香佩分紫绣囊。野塘波急折鸳鸯。春风灞岸空回首，落日西陵更断肠。
<p>
    雪下哦诗怜谢女，花间为令胜潘郎。从今千里同明月，再约园时拜夜香。
<p>
</ul>
<p align="center">青玉案（送频统辖行）</p>
<ul>
    相春堂上闻莺语。正花柳、芳菲处。有底尊前欢且舞。满堂宾客，紫泥丹诏，衮衮烟霄路。
<p>
    君王天纵资仁武。要尺棰、平骄虏。思得英雄亲驾驭。将军行矣，九重虚宁，谈笑清寰宇。
<p>
</ul>
<p align="center">念奴娇</p>
<ul>
    海云四敛，太清楼、极目一天秋色。明月飞来云雾尽，城郭山川历历。良夜悠悠，西风袅袅，银汉冰轮侧。云霓三弄，广寒宫殿长笛。
<p>
    偏照紫府瑶台，香笼玉座，翠霭迷南北。天上人间凝望处，应有乘风归客。露滴金盘，凉生玉宇，满地新霜白。壶中清赏，画檐高挂虚碧。
<p>
</ul>
<p align="center">念奴娇</p>
<ul>
    风帆更起，望一天秋色，离愁无数。明日重阳尊酒里，谁与黄花为主。别岸风烟，孤舟灯火，今夕知何处。不如江月，照伊清夜同去。
<p>
    船过采石江边，望夫山下，酌水应怀古。德耀归来虽富贵，忍弃平生荆布。默想音容，遥怜儿女，独立衡皋暮。桐乡君子，念予憔悴如许。
<p>
</ul>
<p align="center">蓦山溪</p>
<ul>
    雄风豪雨，时节清明近。帘幕起轻寒，暖红炉、笑翻灰烬。阴藏迟日，欲验几多长，绣工慵，围棋倦，香篆频销印。
<p>
    茂林芳径，绿变红添润。桃杏意酣酣，占前头、一番花信。华堂尊酒，但作艳阳歌，禽声喜，流云尽，明日游俊。
<p>
</ul>
<p align="center">拾翠羽</p>
<ul>
    春入园林，花信总诸迟速。听鸣禽、稍迁乔木。夭桃弄色，海棠芬馥。风雨齐，芳径草心频绿。
<p>
    禊事才过，相次禁烟追逐。想千岁、楚人遗俗。青旗沽酒，各家炊熟。良夜游明月胜烧花烛。
<p>
</ul>
<p align="center">蝶恋花（秦乐家赏花）</p>
<ul>
    烂烂明霞红日暮。艳艳轻云，皓月光初吐。倾国倾城恨无语。彩鸾祥凤来还去。
<p>
    爱花常为花留住。今岁风光，又是前春处。醉倒扶归也休诉。习池人笑山翁语。
<p>
</ul>
<p align="center">渔家傲（红白莲不可并栽，用酒盆种之，遂皆有花，呈周y）</p>
<ul>
    红白莲房生一处。雪肌霞艳难为喻。当是神仙来紫府。双禀赋。人间相见犹相妒。
<p>
    清雨轻烟凝态度。风标公子来幽鹭。欲遣微波传尺素。歌曲误。醉中自有周郎顾。
<p>
</ul>
<p align="center">夜游宫（句景亭）</p>
<ul>
    听话危亭句景。芳郊迥、草长川永。不待崇冈与峻岭。倚栏杆，望无穷，心已领。
<p>
    万事浮云影。最旷阔、鹭闲鸥静。好是炎天烟雨醒。柳阴浓，芰荷香，风日冷。
<p>
</ul>
<p align="center">鹧鸪天（咏桃菊花）</p>
<ul>
    桃换肌肤菊换妆。只疑春色到重阳。偷将天上千年艳，染却人间九日黄。
<p>
    新艳冶，旧风光。东篱分付武陵香。尊前醉眼空相顾，错认陶潜是阮郎。
<p>
</ul>
<p align="center">鹧鸪天（送陈y正字摄峡州）</p>
<ul>
    人物风流册府仙。谁教落魄到穷边。独班未引甘泉伏，三峡先寻上水船。
<p>
    斟楚酒，扣湘弦。竹枝歌里意凄然。明时合下清猿泪，闲日须题采凤笺。
<p>
</ul>
<p align="center">菩萨蛮（回文）</p>
<ul>
    落霞残照横西阁。阁西横照残霞落。波浅戏鱼多。多鱼戏浅波。手携行客酒。酒客行携手。肠断九歌长。长歌九断肠。
<p>
</ul>
<p align="center">菩萨蛮（回文）</p>
<ul>
    渚莲红乱风翻雨。雨翻风乱红莲渚。深处宿幽禽。禽幽宿处深。淡妆秋水鉴。鉴水秋妆淡。明月思人情。情人思月明。
<p>
</ul>
<p align="center">菩萨蛮（回文）</p>
<ul>
    晚花残雨风帘卷。卷帘风雨残花晚。双燕语虚窗。窗虚语燕双。睡醒风惬意。意惬风醒睡。谁与话情诗。诗情话与谁。
<p>
</ul>
<p align="center">菩萨蛮（回文）</p>
<ul>
    白头人笑花间客。客间花笑人头白。年去似流川。川流似去年。老羞何事好。好事何羞老。红袖舞香风。风香舞袖红。
<p>
</ul>
<p align="center">南歌子（过严关）</p>
<ul>
    路尽湘江水，人行瘴雾间。昏昏西北度严关。天外一簪初见、岭南山。
<p>
    北雁连书断，秋霜点鬓斑。此行休问几时还。唯拟桂林佳处、过春残。
<p>
</ul>
<p align="center">燕归梁</p>
<ul>
    风柳摇丝花缠枝。满目韶辉。离鸿过尽百劳飞。都不似、燕来归。
<p>
    旧来王谢堂前地，情分独依依画梁雕拱启朱扉。看双舞、羽人衣。
<p>
</ul>
<p align="center">卜算子</p>
<ul>
    风生杜若洲，日暮垂杨浦。行到田田乱叶边，不见凌波女。
<p>
    独自倚危栏，欲向荷花语。无奈荷花不应人，背立啼红雨。
<p>
</ul>
<p align="center">点绛唇</p>
<ul>
    秩秩宾筵，玉潭春涨玻璃满。旆霞风卷。可但长安远。
<p>
    夏木成阴，路袅薰风转。空留恋。细吹银管。别意随声缓。
<p>
</ul>
<p align="center">水调歌头（过岳阳楼作）</p>
<ul>
    湖海倦游客，江汉有归舟。西风千里，送我今夜岳阳楼。日落君山云气，春到沅湘草木，远思渺难收。徙倚栏杆久，缺月挂帘钩。
<p>
    雄三楚，吞七泽，隘九州。人间好处，何处更似此楼头。欲吊沈累无所，但有渔儿樵子，哀此写离忧。回首叫虞舜，杜若满芳洲。
<p>
</ul><p align="center">醉蓬莱（为老人寿）</p>
<ul>
    问人间荣事。海内高名，似今谁比。脱屣归来，眇浮云富贵。致远钩深，乐天知命，且从容阅世。火候周天，金文满义，从来活计。
<p>
    有酒一尊，有棋一局，少日亲朋，旧家邻里。世故纷纭，但蚊虻过耳。解愠薰风，做凉梅雨，又一般天气。曲几蒲团，纶巾羽扇，年年如是。
<p>
</ul>
<p align="center">转调二郎神</p>
<ul>
    闷来无那，暗数尽、残更不寐。念楚馆香车，吴溪兰棹，多少愁云恨水。阵阵回风吹雪霰，更旅雁、一声沙际。想静拥孤衾，频挑寒拢数行珠泪。凝睇。傍人笑我，终朝如醉。便锦织回鸾，素传双鲤，难写衷肠密意。绿鬓点霜，玉肌消雪，两处十分憔悴。争忍见，旧时娟娟素月，照人千里。
<p>
</ul>
<p align="center">转调二郎神（思归寄柳州）</p>
<ul>
    秋满离源，瘴云净、晓山如簇。动远思、空江小艇，高丘乔木。策策西风双鬓底，晖晖斜日朱栏曲。试侧身、回首望京华，迷南北。
<p>
    思归梦，天边鹄。游宦事，蕉中鹿。想一年好处，砌红堆绿。罗帕分柑霜落齿，冰盘剥芡珠盈掬。倩春织、缕捣香齑，新N熟。
<p>
</ul>
<p align="center">青玉案（饯别刘恭父）</p>
<ul>
    红尘冉冉长安路。看风度、凝然去。唱彻阳关留不住。甘棠庭院，芰荷香渚。尽是相思处。
<p>
    龟鱼从此谁为主。好记江湖断肠句。万斛离愁休更诉。洞庭烟棹，楚楼风露。去作为霖雨。
<p>
</ul>
<p align="center">蓦山溪（和清虚先生皇甫坦韵）</p>
<ul>
    清都绛阙，我自经行惯。璧月带珠星，引钧天、笙箫不断。宝簪瑶佩，玉立拱清班。天一笑，物皆春，结得清虚伴。
<p>
    还丹九转。凡骨亲会换。携剑到人间，偶相逢、依然青眼。狂歌醉舞，心事有谁知，明月下，好风前，相对纶巾岸。
<p>
</ul>
<p align="center">画堂春（上老母寿）</p>
<ul>
    蟠桃一熟九千年。仙家春色无边。画堂日暖卷非烟。昼永风妍。看取疏封汤沐，何妨频棹觥船。方瞳绿发对儒仙。岁岁尊前。
<p>
</ul>
<p align="center">柳梢青（饯别蒋德施、粟子求诸公）</p>
<ul>
    重阳时节。满城风雨，更催行色。陇树寒轻，海山秋老，清愁如织。一杯莫惜留连，我亦是、天涯倦客。后夜相思，水长山远，东西南北。
<p>
</ul>
<p align="center">柳梢青（元宵何高士说京师旧事）</p>
<ul>
    今年元夕。探尽江梅，都无消息。草市梢头，柳庄深处，雪花如席。一尊邻里相过，也随分、移时换节。玉辇端门，红旗夜市，凭君休说。
<p>
</ul>
<p align="center">柳梢青（探梅）</p>
<ul>
    溪南溪北。玉香消尽，翠娇无力。月淡黄昏，烟横清晓，都无消息。无聊更绕空枝，断魂远、重招怎得。驿使归来，戍楼吹断，空成j恻。
<p>
</ul>
<p align="center">浪淘沙</p>
<ul>
    琪树间瑶林。春意深深。梅花还被晓寒禁。竹里一枝斜向我，欲诉芳心。楼外卷重阴。玉界沉沉。何人低唱醉泥金。掠水飞来双翠碧，应寄归音。
<p>
</ul>
<p align="center">浪淘沙</p>
<ul>
    溪练写寒林。云重烟深。楼高风恶酒难禁。徙倚阑干谁共语，江上愁心。清兴满山阴。鸿断鱼沉。一书何啻直千金。独抚瑶徽弦欲断，凭寄知音。
<p>
</ul>
<p align="center">清平乐（殿庐有作）</p>
<ul>
    光尘扑扑。宫柳低迷绿。斗鸭阑干春诘曲。帘额微风绣蹙。
<p>
    碧云青翼无凭。困来小倚银屏。楚梦未禁春晚，黄鹂犹自声声。
<p>
</ul>
<p align="center">清平乐（杨侯书院闻酒所奏乐）</p>
<ul>
    油幢画戟。玉铉调春色。动阀诸郎俱第一。风流前辈敌。
<p>
    玉人双华G。翠云深处消摇。有客留君东阖，时闻风下笙箫。
<p>
</ul>
<p align="center">清平乐（梅）</p>
<ul>
    吹香嚼蕊。独立东风里。玉冻云娇天似水。羞杀夭桃李。
<p>
    如今见说阑干。不禁月冷霜寒。垅上驿程人远，楼头戍角声干。
<p>
</ul>
<p align="center">清平乐（寿叔父）</p>
<ul>
    英姿慷慨。独立风尘外。湖海平生豪气在。行矣云龙际会。
<p>
    充庭兰玉森森。一觞共祝龄。此地去天尺五，明年持橐西清。
<p>
</ul>
<p align="center">清平乐</p>
<ul>
    向来省户。谋国参伊吕。暂借良筹非再举。谈笑肃清三楚。
<p>
    良辰上客徜徉。奏篇犹记传香。此日一尊相属，它时同在岩廊。
<p>
</ul>
<p align="center">生查子</p>
<ul>
    远山眉黛横，媚柳开青眼。楼阁断霞明，帘幕春寒浅。
<p>
    杯延玉漏迟，烛怕金刀剪。明月忽飞来，花影和帘卷。
<p>
</ul>
<p align="center">长相思</p>
<ul>
    小楼重。下帘栊。万点芳心绿间红。秋千图画中。草茸茸。柳松松。细卷玻璃水面风。春寒依旧浓。
<p>
</ul>
<p align="center">锦园春</p>
<ul>
    醉痕潮玉。爱柔英未吐，露花如簇。绝艳矜春，分流芳金谷。
<p>
    风梳雨沐。偏只欠、夜阑清淑。杜老情疏，黄州恨冷，谁怜幽独。
<p>
</ul>
<p align="center">天仙子</p>
<ul>
    三月灞桥烟共雨。拂拂依依飞到处。雪球轻r弄精神，扑不住。留不住。常系柔肠千万缕。
<p>
    只恐舞风无定据。容易着人容易去。肯将心绪向才郎，待拟处。终须与。作个罗帏收拾取。
<p>
</ul>
<p align="center">鹧鸪天（春情）</p>
<ul>
    日日青楼醉梦中。不知楼外已春浓。杏花未遇疏疏雨，杨柳初摇短短风。
<p>
    扶画^，跃花骢。涌金门外小桥东。行行又入笙歌里，人在珠帘第几重。
<p>
</ul>
<p align="center">风入松（蜡梅）</p>
<ul>
    玉妃孤艳照冰霜。初试道家妆。素衣嫌怕娥妒，染成宫样鹅黄。宫额娇涂飞燕，缕金愁立秋娘。湘罗百濯蹙香囊。蜜露缀琼芳。蔷薇水蘸檀心紫，郁金薰染浓香。萼绿轻移云袜，华清低舞霓裳。
<p>
</ul><p align="center">南歌子</p>
<ul>
    俭德仁诸族，阴功格上清。焚香扫地夜朝真。看取名花浮玉、鉴齐精。
<p>
    宝篆融融满，□流细细倾。双亲俱寿八千龄。却捧紫皇飞诏、上蓬瀛。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
