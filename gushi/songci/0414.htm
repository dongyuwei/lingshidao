<html>
<head>
<title>古诗库：全宋词：赵构</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">赵构<p align="center">渔父词（并序・其一）</p>
<ul>
    绍兴元年七月十日，余至会稽，因览黄庭坚所书张志和渔父词十五首，戏同其韵，赐辛永宗。
<p>
    一湖春水夜来生。几叠春山远更横。烟艇小，钓丝轻。赢得闲中万古名。
<p>
</ul>
<p align="center">渔父词（其二）</p>
<ul>
    薄晚烟林澹翠微。江边秋月已明晖。纵远舵，适天机。水底间云片段飞。
<p>
</ul>
<p align="center">渔父词（其三）</p>
<ul>
    云洒清江江上船。一钱何得买江天。催短棹，去长川。鱼蟹来倾酒舍烟。
<p>
</ul>
<p align="center">渔父词（其四）</p>
<ul>
    青草开时已过船。锦鳞跃处浪痕圆。竹叶酒，柳花毡。有意沙鸥伴我眠。
<p>
</ul>
<p align="center">渔父词（其五）</p>
<ul>
    扁舟小缆荻花风。四合青山暮霭中。明细火，倚孤松。但愿尊中酒不空。
<p>
</ul>
<p align="center">渔父词（其六）</p>
<ul>
    侬家活计岂能明。万顷波心月影清。倾绿酒，糁藜羹。保任衣中一物灵。
<p>
</ul>
<p align="center">渔父词（其七）</p>
<ul>
    骇浪吞舟脱巨鳞。结绳为纲也难任。纶乍放，饵初沉。浅钓纤鳞味更深。
<p>
</ul>
<p align="center">渔父词（其八）</p>
<ul>
    鱼信还催花信开。花风得得为谁来。舒柳眼，落梅腮。浪暖桃花夜转雷。
<p>
</ul>
<p align="center">渔父词（其九）</p>
<ul>
    暮暮朝朝冬复春。高车驷马趁朝身。金拄屋，粟盈铩Ｄ侵江汉独醒人。
<p>
</ul>
<p align="center">渔父词（其十）</p>
<ul>
    远水无涯山有邻。相看岁晚更情亲。笛里月，酒中身。举头无我一般人。
<p>
</ul>
<p align="center">渔父词（其十一）</p>
<ul>
    谁云渔父是愚翁。一叶浮家万虑空。轻破浪，细迎风。睡起蓬窗日正中。
<p>
</ul>
<p align="center">渔父词（其十二）</p>
<ul>
    水涵微雨湛虚明。小笠轻蓑未要晴。明鉴里，e纹生。白鹭飞来空外声。
<p>
</ul>
<p align="center">渔父词（其十三）</p>
<ul>
    无数菰蒲问藕花。棹歌轻举酌流霞。随家好，转山斜。也有孤村三两家。
<p>
</ul>
<p align="center">渔父词（其十四）</p>
<ul>
    春入渭阳花气多。春归时节自清和。冲晓雾，弄沧波。载与俱归又若何。
<p>
</ul>
<p align="center">渔父词（其十五）</p>
<ul>
    清湾幽岛任盘纡。一舸横斜得自如。惟有此，更无居。从教红袖泣前鱼。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
