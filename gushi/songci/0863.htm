<html>
<head>
<title>古诗库：全宋词：尹焕</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">尹焕<p align="center">霓裳中序第一（茉莉咏）</p>
<ul>
    青颦粲素靥。海国仙人偏耐热。餐尽香风露屑。便万里凌空，肯凭莲叶。盈盈步月。悄似怜、轻去瑶阙。人何在，忆渠痴小，点点爱轻撅。
<p>
    愁绝。旧游轻别。忍重看、锁香金箧。凄凉清夜簟席。杳杳诗魂，真化风蝶。冷香清到骨。梦十里、梅花霁雪。归来也，恹恹心事，自共素娥说。
<p>
</ul>
<p align="center">眼儿媚（柳）</p>
<ul>
    垂杨袅袅蘸清漪。明绿染春丝。市桥紧马，旗亭沽酒，无限相思。
<p>
    云梳雨洗风前舞，一好百般宜。不知为甚，落花时节，都是颦眉。
<p>
</ul>
<p align="center">唐多令（苕溪有牧之之感）</p>
<ul>
    苹末转清商。溪声供夕凉。缓传杯、催唤红妆。慢绾乌云新浴罢，裙拂地、水沈香。
<p>
    歌短旧情长。重来惊鬓霜。怅绿阴、青子成双。说著前欢佯不采，r莲子、打鸳鸯。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
