<html>
<head>
<title>古诗库：全宋词：曹遇</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">曹遇<p align="center">宴桃源（游西湖）</p>
<ul>
    西湖避暑棹扁舟。忘机狎白鸥。荷香十里供瀛州。山光翠欲流。
<p>
    歌浩浩，思悠悠。诗成兴未休。清风明月解相留。琴声万籁幽。
<p>
</ul>
<p align="center">宴桃源</p>
<ul>
    廉纤小雨养花天。池光映远山。蕙兰风暖正喧妍。归梁燕翼偏。
<p>
    芳草碧，绿波涟。良辰近禁烟。酒酣午枕兴怡然。莺声惊梦仙。
<p>
</ul>
<p align="center">蓦山溪（游鉴湖）</p>
<ul>
    鉴湖千顷，四序风光好。拨棹皱涟漪，极日处、青山缭绕。微茫烟霭，鸥莺点菰蒲，云帆过，钓舟横，俱被劳生扰。
<p>
    知章请赐，独占心何小。风月本无私，同众乐、宁论多少。浮家泛宅，它日郊陶朱，烹鲈鳜，酌松醪，吟笔千篇扫。
<p>
</ul>
<p align="center">水调歌头</p>
<ul>
    造物巧能赋，新腊报花期。江梅清瘦、只是洁白逞芳姿。我欲超群绝类，故学仙家繁杏，农艳映横枝。朱粉腻香脸，酒晕著冰肌。
<p>
    玉堂里，山驿畔，最希奇。谁将绛蜡笼玉，香雪染胭脂。好向歌台〔舞〕榭，斗取红妆娇面，偎依韵偏宜。羌管莫吹动，风月正相知。
<p>
</ul>
<p align="center">西江月（示彦忠）</p>
<ul>
    秋霁嫦娥二八，寒光逼散浮云。小山业桂吐清芬，犹带蟾宫风韵。
<p>
    因念两登仙籍，恩沾雨露方新。汝今妙岁已能文。早折高枝荣奋。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
