<html>
<head>
<title>古诗库：全宋词：苏庠</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">苏庠<p align="center">临江仙（席上赠张建康）</p>
<ul>
    本是白萍洲畔客，虎符卧镇江城。归来犹得趁鸥盟。柳丝摇晓市，杜若遍芳汀。
<p>
    莫惜飞觞仍堕帻，柳边依约莺声。水秋鲈熟正关情。只愁宣室召，未许钓船轻。
<p>
</ul>
<p align="center">临江仙</p>
<ul>
    猎猎风蒲初暑过，萧然庭户秋清。野航渡口带烟横。晚山千万叠，别鹤两三声。
<p>
    秋水芙蓉聊荡桨，一樽同破愁城。蓼花滩上白鸥明。暮云连极浦，急雨暗长汀。
<p>
</ul>
<p align="center">如梦令（雪中作）</p>
<ul>
    叠嶂晓埋烟雨。忽作飞花无数。整整复斜斜，来伴南枝清苦。日暮。日暮。何许云林烟树。
<p>
</ul>
<p align="center">虞美人（次虞仲登韵）</p>
<ul>
    军书未息梅仍破。穿市溪流过。病来无处不关情。一夜鸣榔急雨、杂滩声。
<p>
    飘零无复还山梦。云屋春寒重。山连积水水连空。溪上青蒲短短、柳重重。
<p>
</ul>
<p align="center">浣溪沙（书虞元翁书）</p>
<ul>
    水榭风微玉枕凉。牙床角簟藕花香。野塘烟雨罩鸳鸯。
<p>
    红蓼渡头青嶂远，绿萍波上白鸥双。淋浪淡墨水云乡。
<p>
</ul>
<p align="center">谒金门（怀故居作）</p>
<ul>
    何处所。门外冷云堆浦。竹里江梅寒未吐。茅屋疏疏雨。
<p>
    谁遣愁来如许。小立野塘官渡。手种凌霄今在否。柳浪迷烟渚。
<p>
</ul>
<p align="center">谒金门（大叶庄怀张元孺作）</p>
<ul>
    杨柳渡。醉著青鞋归去。点点沙鸥何处所。十里菰蒲雨。
<p>
    拌擞向来尘土。卧看碧山云度。寄语故时猿鹤侣。未见心先许。
<p>
</ul>
<p align="center">鹧鸪天</p>
<ul>
    枫落河梁野水秋。淡烟衰草接郊丘。醉眠小坞黄茅店，梦倚高城赤叶楼。
<p>
    天杳杳，路悠悠。钿筝歌扇等闲休。灞桥杨柳年年恨，鸳浦芙蓉叶叶愁。
<p>
</ul>
<p align="center">鹧鸪天（过湖阴席上赠妓）</p>
<ul>
    梅妒晨妆雪妒轻。远山依约学眉青。樽前无复歌金缕，梦觉空余月满林。
<p>
    鱼与雁，两浮沈。浅颦微笑总关心。相思恰似江南柳，一夜春风一夜深。
<p>
</ul>
<p align="center">鹧鸪天</p>
<ul>
    秋入蒹葭小雁行。参差飞堕水云乡。直须银甲供春笋，且滴糟床覆羽觞。
<p>
    风压幕，月侵廊。江南江北夜茫茫。悬知上马啼鹃梦，一夜惊飞宝鸭香。
<p>
</ul>
<p align="center">诉衷情（渔父家风、醉中赠韦道士）</p>
<ul>
    杖头挑得布囊行。活计有谁争。不肯侯家五鼎，碧涧一杯羹。
<p>
    溪上月，岭头云。不劳耕。瓮中春色，枕上华胥，便是长生。
<p>
</ul>
<p align="center">诉衷情</p>
<ul>
    倦投林樾当诛茅。鸿雁响寒郊。溪上晚来杨柳，月露洗烟梢。
<p>
    霜后渚，水分槽。尚平桥。客床归梦，何必江南，门接云涛。
<p>
</ul>
<p align="center">阮郎归</p>
<ul>
    西园风暖落花时。绿阴莺乱啼。倚阑无语惜芳菲。絮飞蝴蝶飞。
<p>
    缘底事，减腰围。遣愁愁著眉。波连春渚暮天垂。燕归人未归。
<p>
</ul>
<p align="center">点绛唇</p>
<ul>
    冰勒轻谷，绿痕初涨回塘水。柳洲烟际。白鹭翘沙嘴。
<p>
    B272笠青蓑，未减貂蝉贵。云涛里。醉眠篷底。不属人间世。
<p>
</ul>
<p align="center">菩萨蛮（宜兴作）</p>
<ul>
    北风振野云平屋。寒溪淅淅流冰e。落日送归鸿。夕岚千万重。
<p>
    荒坡垂斗柄。直北乡山近。何必苦言归。石亭春满枝。
<p>
</ul>
<p align="center">菩萨蛮（自宜兴还西冈作）</p>
<ul>
    园林寂寂春归去。蒙蒙柳下飞香絮。野水接云横。绿烟啼晓莺。
<p>
    江南_梦。山色朝来重。小艇小湾头。萍花萍叶洲。
<p>
</ul>
<p align="center">菩萨蛮（再在西冈兼怀后湖作）</p>
<ul>
    短船谁泊蒹葭渚。夜深远火明渔浦。却忆槿花篱。春声穿竹溪。
<p>
    云山如昨好。人自垂垂老。心事有谁知。月明霜满枝。
<p>
</ul>
<p align="center">菩萨蛮（周彦达舟中作）</p>
<ul>
    眼中叠叠烟中树。晚云点点翻荷雨。鸥泛渚边烟。绿蒲秋满川。
<p>
    未成江海去。聊作林塘主。客恨阔无津。风斜白劢怼
<p>
</ul>
<p align="center">菩萨蛮</p>
<ul>
    年时忆著花前醉。而今花落人憔悴。麦浪卷晴川。杜鹃声可怜。
<p>
    有书无雁寄。初夏槐风细。家在落霞边。愁逢江月圆。
<p>
</ul>
<p align="center">菩萨蛮（澧阳庄）</p>
<ul>
    照溪梅雪和烟堕。寒林漠漠愁烟锁。客恨渺无涯。雁来人忆家。
<p>
    远山疑带雨。一线云间语。霜月又婵娟。江南若个边。
<p>
</ul>
<p align="center">菩萨蛮</p>
<ul>
    春波滟滟浮春渚。绿阴一径风兼雨。又作去年时。绿深垂蔓篱。
<p>
    故山归兴动。江北江南梦。白发故相欺。星星如有期。
<p>
</ul>
<p align="center">木兰花</p>
<ul>
    江云叠叠遮鸳浦。江水无情流薄暮。归帆初张苇边风，客梦不禁篷背雨。
<p>
    渚花不解留人住。只作深愁无尽处。白沙烟树有无中，雁落沧洲何处所。
<p>
</ul>
<p align="center">清平乐（咏岩桂）</p>
<ul>
    断崖流水。香度青林底。元配骚人兰与芷。不数春风桃李。
<p>
    淮南丛桂小山。诗翁合得攀翻。身到十洲三岛，心游万壑千岩。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
