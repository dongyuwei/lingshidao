<html>
<head>
<title>古诗库：全宋词：刘埙</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">刘埙<p align="center">湘灵瑟（故妓周懿葬桥南）</p>
<ul>
    酸风泠泠。哀笳吹数声。碎雨冥冥。泣瑶英。花心路，芙蓉城。相思几回魂惊。肠断坟草青。
<p>
</ul>
<p align="center">醉思仙（黄南山县寄所寓）</p>
<ul>
    琼楼几间。瑶徽几弹。觅花声绕回阑。悄微闻佩环。
<p>
    帘栊昼闲。炉薰昼残。午风摇曳屏山。露裙红一班。
<p>
</ul>
<p align="center">点绛唇</p>
<ul>
    风卷游云，梨云梦冷人何处。一溪烟雨。遮断垂杨路。
<p>
    恨入琴心，能写当时语。愁无绪。泪痕红蠹。犹带香如故。
<p>
</ul>
<p align="center">浣溪沙（道情）</p>
<ul>
    已断因缘莫更寻。寻时烦恼不如心。从今休听世间音。
<p>
    鸾梦渐随秋水远，鹤情甘伴野云深。隔楼花月自阴阴。
<p>
</ul>
<p align="center">菩萨蛮（题山馆）</p>
<ul>
    长亭望断来时路。楼台杳霭迷花雾。山雨隔窗声。思君魂梦惊。
<p>
    泪痕侵褥锦。闲却鸳鸯枕。有泪不须垂。金鞍明月归。
<p>
</ul>
<p align="center">菩萨蛮（和詹天游）</p>
<ul>
    故园青草依然绿。故宫废址空乔木。狐兔穴岩城。悠悠万感生。
<p>
    胡笳吹汉月。北语南人说。红紫闹东风。湖山一梦中。
<p>
</ul>
<p align="center">谒金门（题建昌城楼）</p>
<ul>
    云薄薄。人静黄梅院落。细数花期并柳约。新愁沾一握。
<p>
    梦醒从前多错。寄恨画檐灵鹊。明月欲西天寂寞。魂销连晓角。
<p>
</ul>
<p align="center">谒金门（庆彭教任满）</p>
<ul>
    花雾暖。红逗海棠开半。毡坐谈经春四换。今朝官正满。
<p>
    好上鳌坡虎观。好近御屏香案。休笑吾侬行色缓。待君来作伴。
<p>
</ul>
<p align="center">谒金门</p>
<ul>
    至“刘郎正是当年少。更那堪、天教赋与，许多才调”之句，笑谓余曰：古曲名今日恰好使得。予因以此意作小词题壁，明日遂行。后二年再访之，壁间醉墨尚存，而人已他适矣。然旧词多有见之者，姑录于此。
<p>
    眉月小。红烛画楼歌绕。唱到刘郎频笑道。古词今恰好。
<p>
    深夜银屏香袅。明日雕鞍尘杳。一饷春风容易晓。三生思不了。
<p>
</ul>
<p align="center">谒金门（题吕真人醉桃源像）</p>
<ul>
    春正媚。闲步武陵源里。千树霞蒸红散绮。一枝高插髻。
<p>
    飞过洞庭烟水。酩酊莫教花坠。铅鼎温温神竭帝。何曾真是醉。
<p>
</ul>
<p align="center">清平乐（赠教坊乐师）</p>
<ul>
    铿金戛玉。弹就神仙曲。铁拨A弦清更熟。新腔浑胜俗。
<p>
    教坊尽道名师。声华都处俱知。指日内前宣唤，云韶独步丹墀。
<p>
</ul>
<p align="center">太常引（送丁使君）</p>
<ul>
    甘棠春色满南丰。春好处、在黉宫。宫柳映墙红。对墙柳、常思耐翁。
<p>
    文章太守，词华哲匠，人与易居东。攀恋计无从。判行省、重临旧封。
<p>
</ul>
<p align="center">柳梢青（哀二歌者，邓元实同赋）</p>
<ul>
    青鸟西沈，彩鸾北去，月冷河桥。梦事荒凉，垂杨暗老，几度魂销。
<p>
    云边音信迢迢。把楚些、凭谁为招。万叠清愁，西风横笛，吹落寒潮。
<p>
</ul>
<p align="center">恋绣衾（城南净凉亭赋）</p>
<ul>
    轻风吹雾月满廓。芙蕖香、飘入隔窗。记旧月、闲庭院，擘碎红、蒙幂晓妆。
<p>
    如今两鬓秋凄恻，负凌波、万倾凄凉。花若惜、刘郎老，倩藕丝、牵住夕阳。
<p>
</ul>
<p align="center">临江仙（和陈宪使韵）</p>
<ul>
    朔雪驱将残腊去，东风放出新晴。绣衣瑞彩照岩城。江天收宿霭，湖水动春声。
<p>
    要净狐嗥并W舞，未烦鹤怨猿惊。元龙老气正峥嵘。毫端肤寸润，野烧绿痕生。
<p>
</ul>
<p align="center">洞仙歌（大德壬寅秋送刘春谷学正）</p>
<ul>
    津亭折柳，正秋光如画。绕路黄花拥朝马。叹市槐景淡，池藻波寒，分明是、三载春风难舍。
<p>
    军峰天际碧，云隔空同，无奈相思月明夜。薇药早催人，应占先春，休如我、醉卧水边林下。待来岁、今时庆除书，绣锦映宫花，玉京随驾。
<p>
</ul>
<p align="center">西湖明月引（用白云翁韵送客游行都）</p>
<ul>
    江村烟雨暗萧萧。涨寒潮。送春桡。目断京尘，何日听鸾箫。金雀觚棱千里外，指天际，碧云深，魂欲飘。
<p>
    薰炉炷愁烟尽销。酒孤斟、谁与招。满怀情思，任吟笺、赋笔难描。惆怅山风、吹梦老秋宵。绿漾湖心波影阔，终待到，借垂杨、月半桥。
<p>
</ul>
<p align="center">意难忘（咸淳癸酉用清真韵）</p>
<ul>
    汀柳初黄。送流车出陌，别酒浮觞。乱山迷去路，空阁带余香。人渐远，意凄凉。更暮雨淋浪。悔不办，窄衫细马，两两交相。
<p>
    春梁语燕犹双。叹晓窗新月，独照刘郎。寄笺频误约，临镜想慵妆。知几梦，恼愁肠。任更驻何妨。但只怜，绿阴匝匝，过了韶光。
<p>
</ul>
<p align="center">六么令（云舍赵使君同赋）</p>
<ul>
    晓来寒角，吹起愁相触。乱云黯淡江渚，疏柳双鸦宿。锦瑟银屏何处，花雾翻香曲。柔红娇绿。魂销往梦，羞向孤梅说幽独。
<p>
    燕支曾印素袂，绛艳收残馥。频问讯，道新来闷损纤腰束。多谢芳心倦恋，罗结文鸳蹴。前欢谁卜。云笺封蜡，就寄相思恨盈B744。
<p>
</ul>
<p align="center">满庭芳（春日过城东旧游）</p>
<ul>
    帘卷疏棂，楼平危堞，几回笋玉凭阑。觅花呼酒，更共理哀弹。暖日柔风好景，行云绕、莺燕翩翩。谁知道，冶游重到，已赋解连环。
<p>
    乘云，行处去，花深隔院，应恨春闲。但紫骝嘶度，时望重关。长恨江楼柳老，女郎腰、又负眠三。东城路，一回一感，愁见月儿弯。
<p>
</ul>
<p align="center">天香（次韵赋牡丹）</p>
<ul>
    雨秀风明，烟柔雾滑，魏家初试娇紫。翠羽低云，檀心晕粉，独冠洛京新谱。沈香醉墨，曾赋与、昭阳仙侣。尘世几经朝暮，花神岂知今古。
<p>
    愁听流莺自语，叹唐宫、草青如许。空有天边皓月，见霓裳舞。更后百年人换，又谁记、今番看花处。流水夕阳，断魂钟鼓。
<p>
</ul>
<p align="center">烛影摇红（月下牡丹）</p>
<ul>
    院落黄昏，残霞收尽廉纤雨。天香富贵洛阳城，巧费春工作。自笑平生吟苦。写不尽、此花风度。玉堂银烛，翠幄画阑，万红争妒。
<p>
    那更深宵，寒光幻出清都府。嫦娥跨影下人间，来按红鸾舞。连夜杯行休驻。生怕化、彩云飞去。酒阑人静，月淡尘清，晓风轻露。
<p>
</ul>
<p align="center">长相思（客中景定壬戌秋）</p>
<ul>
    雾隔平林，风欺败褐，十分秋满黄华。荒庭人静，声惨寒蛩，惊回羁思如麻。庾信多愁，有中宵清梦，迢递还家。楚水绕天涯。黯销魂、几度栖鸦。
<p>
    对绿橘黄橙，故园在念，怅望归路犹赊。此情吟不尽，被西风、吹入胡笳。目极黄云，飞渡处、临流自嗟。又斜阳，征鸿影断，夜来空信灯花。
<p>
</ul>
<p align="center">选冠子（送歌者入闽，用月巢韵）</p>
<ul>
    暝霭迷红，水天笼晓，帆去野潮声急。离鸾独倚，巧燕双飞，忍向东风飘拆。尘销紫曲阑干，筝雁成声，顿成孤臆。叹舟回人远，钿花芗泽，悄无痕踪。
<p>
    憔悴损，俊赏杜郎，多情荀令，欲写别愁无力。闽星南转，江月西沈，空拟梦来今夕。古驿荒村，谁怜腻粉风侵，松蝉云湿。但断魂烟浪，痴看桥西落日。
<p>
</ul>
<p align="center">惜余春慢（春雨）</p>
<ul>
    玉勒丝鞭，彩旗红索，总向愁中休了。偏怜景媚，为甚愁浓，都为雨多晴少。桃杏开到梨花，红印香印，绿平幽沼。也无饶、红药殿春，更作薄寒清峭。
<p>
    尘梦里、暗换年华，东风能几，又把一番春老。莺花过眼，蚕麦当头，朝日浓阴笼晓。休恨烟林杜鹃，只恨啼鸠，呼云声杳。到如今，暖霭烘晴，满地绿阴芳草。
<p>
</ul>
<p align="center">买陂塘（与沈润宇、邓元实同赋）</p>
<ul>
    暮云沈、凄凄花陌，荒苔青润鸳L。娇红一捻不胜春，苦雨酸雨]u。从别后。但暗忆娉婷，几把垂杨蹂。香销韩袖。念莺燕悲吟，凤鸾仙去，空负摘花手。
<p>
    铜铺掩，窥见文窗依旧。筝琶尘暗弦绉。欲圆春梦今犹未，怪得西飞太骤。凝伫久。拟待倩、鸿都羽客寻仙偶。青衫湿透。叹玉骨沈埋，芳魂缥缈，何处酹尊酒。
<p>
</ul>
<p align="center">买陂塘（兵后过旧游）</p>
<ul>
    倚楼西、西风惊鬓，吹回尘思萧瑟。碧桃花下骖鸾梦，十载雨沈云隔。空自忆。漫红蜡香笺，难写旧凄恻。烟村水国。欲闲却琴心，蠹残箧面，老尽看花客。
<p>
    河桥侧。曾试雕鞍玉勒。如今已忘南北。人间纵有垂杨在，欲挽一丝无力。君莫拍。浑不似、年时爱听酒边笛。湘帘巷陌。但斜照断烟，谈萤衰草，零落旧春色。
<p>
</ul>
<p align="center">贺新郎（催花呈赵云舍）</p>
<ul>
    办著春游费。奈狂风吹寒，禁定满城花事。天暝云深时度雨。院落秦筝未试。倩谁趱、杏娇桃媚。韶色三停今过一，只淡黄杨柳装愁思。芳径滑，绣窗闭。
<p>
    玉炉闷炷香温被。忆去年、匆匆胜赏，梦沈烟水。遥望秋千新彩索，难把旧痕重系。待暖入、香红十里。别拥双鸾迎素月，教明年、不恨今焦卒。莺共燕，汝知未。
<p>
</ul>
<p align="center">贺新郎（答赵清远见寄韵）</p>
<ul>
    莫笑刘郎老。老刘郎平生，不是山林怀抱。梦里风云翻海岳，觉后狂歌坠帽。叹几度、荒鸡误晓。天际晴云开五色，纵今年、意气犹年少。机事远，有时到。
<p>
    凯歌檄笔凭谁道。对村中、一溪流水，半林斜照。赖有可人堪话旧，时共掀髯绝倒。也来问、衮衣茸帽。聊且问天占百岁，看乾坤、此事如何了。肠断处，春城草。
<p>
</ul>
<p align="center">贺新郎</p>
<ul>
    醉里江南路。问梅花、经年冷落，几番烟雨。玉骨冰肌终是别，犹带孤山瑞露。想蕴藉、和羹风度。万紫千红嫌妒早，羡仙标、岂比人间侣。聊玩弄，六花舞。
<p>
    云寒木落山城暮。忽飘来、暗香万斛，春浮江浦。茅舍竹篱词客老，拟傍东风千树。看好月、亭亭当午。流水村中清浅处，称横斜疏影相容与。时索笑，想应许。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
