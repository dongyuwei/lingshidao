<html>
<head>
<title>古诗库：全宋词：马伯升</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">马伯升<p align="center">水调歌头</p>
<ul>
    瑞应杉溪县，光动极星宫。人间盛事此日，岳降自高嵩。庆兆三阳开泰，散作一团和气，无地不春风。眉寿八千岁，今代黑头公。
<p>
    听剑履，上星辰，此行中。况金瓯姓字，当路那已达宸聪。管取凤池新命，来自虎关上阙，明日到花封。王室要师保，叔父勿居东。
<p>
</ul>
<p align="center">满江红</p>
<ul>
    人品如君，人尽道，士林横绝。那更是、关西流庆，三山英杰。欣遇当年神降日，又逢初度阳生月。把八千余岁祝君龄，为君说。
<p>
    君自有，封侯骨。君不是，栖鸾客。况如今东阁，正收人物。坦腹素知王逸少，求贤不必商岩说。便明朝、有诏自天来，君王礼。
<p>
</ul>
<p align="center">水调歌头</p>
<ul>
    和气应鼙鼓，喜色上辕门。貔貅万骑，争相庆主将佳晨。遥望九霄上阙，霭霭庆云澄处，一点将星明。天瑞不虚应，人杰岂虚生。
<p>
    况君家，名将旧，有元勋。上方拊髀，要资颇牧作长城。管取齐坛入拜，会见凯歌归奏，振起旧家声。与国同休语，王府又重盟。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
