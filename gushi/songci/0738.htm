<html>
<head>
<title>古诗库：全宋词：吴礼之</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">吴礼之<p align="center">浣溪沙（橄榄）</p>
<ul>
    南国风流是故乡。红监落子不因霜。于中小底最珍藏。
<p>
    荐酒荐茶些子涩，透心透顶十分香。可人回味越思量。
<p>
</ul>
<p align="center">喜迁莺（闰元宵）</p>
<ul>
    银蟾光彩。喜稔岁闰正，元宵还再。乐事难并，佳时罕遇，依旧试灯何碍。花市又移星汉，莲炬重芳人海。尽勾引，遍嬉游宝马，香车喧隘。
<p>
    晴快。天意教、人月更圆，偿足风流债。媚柳烟浓，夭桃红小，景物迥然堪爱。巷陌笑声不断，襟袖馀香仍在。待归也，便相期明日，踏青挑菜。
<p>
</ul>
<p align="center">丑奴儿（秋别）</p>
<ul>
    金风颤叶，那更饯别江楼。听凄切、阳关声断，楚馆云收。去也难留。万里烟水一扁舟。锦屏罗幌，多应换得，蓼岸苹洲。
<p>
    凝想恁时欢笑，伤今萍梗悠悠。谩回首、妖饶何处，眷恋无由。先自悲秋。眼前景物只供愁。寂寥情绪，也恨分浅，也悔风流。
<p>
</ul>
<p align="center">杏花天（春思）</p>
<ul>
    闷来凭得阑干暖。自手引、朱帘高卷。桃花半露胭脂面。芳草如茵乍展。
<p>
    烟光散、湖光潋滟。映绿柳、黄鹂巧啭。遥山好似宫眉浅。人比遥山更远。
<p>
</ul>
<p align="center">雨中花</p>
<ul>
    眷浓恩重，长离永别，凭谁为返香魂。忆湘裙霞袖，杏脸樱唇。眉扫春山淡淡，眼裁秋水盈盈。便如何忘得，温柔情态，恬静天真。
<p>
    凭栏念及，夕阳西下，幕烟四起江村。渐入夜、疏星映柳，新月笼云。酝造一生清瘦，能消几个黄昏。断肠时候，帘垂深院，人掩重门。
<p>
</ul>
<p align="center">瑞鹤仙（秋思）</p>
<ul>
    风传秋信至。颤叶叶庭梧，飘零阶砌。年华迅流水。况荣枯翻手，存亡弹指。谁编故纸。论古往、英雄斗智。在当时、唤做功名，到此尽成闲气。
<p>
    芏为行客，死乃归人，世同驿邸。十步九计。空捞攘，谩儿戏。忍都将、有限光阴萦绊，趁逐无穷天地。我真须、跳出樊笼，做个俏底。
<p>
</ul>
<p align="center">蓦山溪（感旧）</p>
<ul>
    刘郎老矣，倦入繁华地。触目愈伤情，念陈迹、人非物是。共谁携手，落日步江村，临远水，对遥山，闲看烟云起。
<p>
    买牛卖剑，便作儿孙计。朋旧自荣华，也怜我、无名无利。箪瓢钟鼎，等是百年身，空妄作，枉迂回，贪爱从今止。
<p>
</ul>
<p align="center">风入松（江景）</p>
<ul>
    苹汀蓼岸荻花洲。占断清秋。五湖景物供心眼，几曾有、一点闲愁。梦里翩翩胡蝶，觉来叶叶渔舟。
<p>
    谢郎随分总优游。信任沉浮。恬然云水无贪吝，笑分缠、骑鹤扬州。只恐丹青妙笔，写传难尽风流。
<p>
</ul>
<p align="center">渔家傲（闺思）</p>
<ul>
    红日三竿莺百啭。梦回鸳枕离魂乱。料得玉人肠已断。眉峰敛。晓妆镜里春愁满。
<p>
    绿琐窗深难见面。云笺谩写教谁传。闻道笙歌归小院。梁尘颤。多因唱我新词劝。
<p>
</ul>
<p align="center">蝶恋花（春思）</p>
<ul>
    睡思厌厌莺唤起。帘卷东风，犹未堪梳洗。眼细眉长云拥髻。笑垂罗袖熏沉水。
<p>
    媚态盈盈闲举止。只有江梅，清韵能相比。诗酒琴棋歌舞地。又还同醉春风里。
<p>
</ul>
<p align="center">蝶恋花（别恨）</p>
<ul>
    急水浮萍风里絮。恰似人情，恩爱无凭据。去便不来来便去。到头毕竟成轻负。
<p>
    帘卷春山朝又暮。莺燕空忙，不念花无主。心事万千谁与诉。断云零雨知何处。
<p>
</ul>
<p align="center">蝶恋花（春思）</p>
<ul>
    满地落红初过雨。绿树成阴，紫燕风前舞。烟草低迷萦小路。昼长人静扃朱户。
<p>
    沉水香销新剪苎。欹枕朦胧，花底闻莺语。春梦又还随柳絮。等闲飞过东墙去。
<p>
</ul>
<p align="center">桃源忆故人（春暮）</p>
<ul>
    画桥流水飞花舞。柳外斜风细雨。红瘦绿肥春暮。肠断桃源路。
<p>
    欢随仙子乘鸾去。镂月裁云何处。唯有病和愁绪。肯伴刘郎住。
<p>
</ul>
<p align="center">谒金门（春晚）</p>
<ul>
    风乍扇。帘外落红千片。飞尽落花春不管。斗忙莺与燕。
<p>
    往事上心撩乱。睡起日高犹倦。料得伊家情眷眷。近来长梦见。
<p>
</ul>
<p align="center">霜天晓角</p>
<ul>
    连环易缺。难解同心结。痴I佳人才子，情缘重、怕离别。
<p>
    意切。人路绝。共沉烟水阔。荡漾香魂何处，长桥月。断桥月。
<p>
</ul>
<p align="center">霜天晓角（秋景）</p>
<ul>
    西风又急。细雨黄花湿。楼枕一篙烟水，兰舟漾、画桥侧。
<p>
    念昔。空泪滴。故人何处觅。魂断菱歌凄怨，疏帘卷、暮山碧。
<p>
</ul>
<p align="center">生查子（浙江）</p>
<ul>
    吴山与越山，相对摩今古。袅缆浙江亭，回首西兴渡。
<p>
    区区名利人，无分香闺住。匆遽促征鞍，又入临平路。
<p>
</ul>
<p align="center">好事近（秋日席上）</p>
<ul>
    金菊间芙蓉，秋意未为萧索。临水见山庭院。伴玉人杯酌。
<p>
    携炉终日袅沉烟，氤氲篆文□。可惜被风吹散，把袖儿笼着。
<p>
</ul>
<p align="center">柳梢青（席上）</p>
<ul>
    板约红牙。歌翻白雪，杯泛流霞。苏小情多，潘郎年少，欢计生涯。
<p>
    轩窗临水人家。更门掩、青春杏花。百万呼卢，十千沽酒，不负韵华。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
