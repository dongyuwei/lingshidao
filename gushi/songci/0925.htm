<html>
<head>
<title>古诗库：全宋词：翁孟寅</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">翁孟寅<p align="center">烛影摇红</p>
<ul>
    楼倚春城，锁窗曾共巢春燕。人生好梦比春风，不似杨花健。旧事如天渐远。奈情缘、素丝未断。镜尘埋恨，带粉栖香，曲屏寒浅。
<p>
    环佩空归，故园羞见桃花面。轻烟残照下阑干，独自疏帘卷。
<p>
    一信狂风又晚。海棠花、随风满院。乱鸦归后，杜宇啼时，一声声怨。
<p>
</ul>
<p align="center">阮郎归</p>
<ul>
    月高楼外柳花明。单衣怯露零。小桥灯影落残星。寒烟蘸水萍。
<p>
    歌袖窄，舞鬟轻。梨花梦满城。落红啼鸟两无情。春愁添晓酲。
<p>
</ul>
<p align="center">齐天乐</p>
<ul>
    幽香不受春料理，青青尚馀秋鬓。涧曲碉隈，烟梳露浴，甘与菰蒲共隐。芳标瘦迥。看缨结丁香，带萦晴荇。恨水东流，楚江憔悴乱云暝。凄凉梦游故苑，纵妒花风暴，吹梦难醒。艳李妖桃，纡青佩紫，争似广文官冷。尘波万顷。算谁是同心，自怜孤影。收敛风流，素弦清夜永。
<p>
</ul>
<p align="center">齐天乐（元夕）</p>
<ul>
    红香十里铜驼梦，如今旧游重省。节序飘零，欢娱老大，慵立灯光蟾影。伤心对景。怕回首东风，雨晴难准。曲巷幽坊，管弦一片笑声近。飞棚浮动翠葆，看金钗半溜，春妒红粉。凤辇鳌山，云收雾敛，迤逦铜壶漏迥。霜风渐紧。展一幅青绡，净悬孤镜。带醉扶归，晓酲春梦稳。
<p>
</ul>
<p align="center">摸鱼儿</p>
<ul>
    卷西风、方肥塞草，带钩何事东去。月明万里关河梦，吴楚几番风雨。江上路。二十载头颅，凋落今如许。凉生弄尘。欢江左夷吾，隆中诸葛，谈笑已尘土。
<p>
    寒汀外，还见来时鸥鹭。重来应是春暮。轻裘岘首陪登眺，马上落花飞絮。拚醉舞。谁解道，断肠贺老江南句。沙津少驻。举目送飞鸿，幅巾子老子，楼上正凝宁。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
