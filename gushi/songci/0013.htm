<html>
<head>
<title>古诗库：全宋词：张舜民</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">张舜民<p align="center">江神子（癸亥陈和叔会于赏心亭）</p>
<ul>
    七朝文物旧江山。水如天。莫凭栏。千古斜阳，无处问长安。更隔秦淮闻旧曲，秋已半，夜将阑。
<p>
    争教潘鬓不生斑。敛芳颜。抹么弦。须记琵琶，子细说因缘。待得鸾胶肠已断，重别日，是何年。
<p>
</ul>
<p align="center">朝中措（清遐台饯别）</p>
<ul>
    三湘迁客思悠哉。尊俎定常开。云雨未消歌伴，山川忍对离杯。
<p>
    他年来此，贤侯未去，忍话先回。好在江南山色，凭时重上高台。
<p>
</ul>
<p align="center">卖花声（题岳阳楼）</p>
<ul>
    木叶下君山。空水漫漫。十分斟酒敛芳颜。不是渭城西去客，休唱阳关。
<p>
    醉袖抚危栏。天淡云闲。何人此路得生还。回首夕阳红尽处，应是长安。
<p>
</ul>
<p align="center">卖花声</p>
<ul>
    楼上久踟躇。地远身孤。拟将憔悴吊三闾。自是长安日下影，流落江湖。
<p>
    烂醉且消除。不醉何如。又看暝色满平芜。试问寒沙新到雁，应有来书。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
