<html>
<head>
<title>古诗库：全宋词：唐艺孙</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">唐艺孙<p align="center">天香（宛委山房拟赋龙涎香）</p>
<ul>
    螺甲磨星，犀株杵月，蕤英嫩厌拖水。海蜃楼高，仙娥钿小，缈结成心字。麝煤候暖，载一朵、轻云不起。银叶初生薄晕，金猊旋翻纤指。
<p>
    芳杯恼人渐醉。碾微馨、凤团闲试。满架舞红都换，懒收珠佩。几片菱花镜里，更摘索双鬟伴秋睡。早是新凉，重薰翠被。
<p>
</ul>
<p align="center">齐天乐（余闲书院拟赋蝉）</p>
<ul>
    柳风微扇闲池阁，深林翠阴人静。渐理琴丝，谁调金奏，凄咽流空清韵。虹明雨润。正乍集庭柯，凭阑新听。午梦惊回，有人娇困酒初醒。
<p>
    西轩晚凉又嫩。向枝头占得，银露行顷。蜕翦花轻，羽翻纸薄，老去易惊秋信。残声送暝。恨秦树斜阳，暗催光景。淡月疏桐，半窗留鬓影。
<p>
</ul>
<p align="center">桂枝香（天柱山房拟赋蟹）</p>
<ul>
    收帆渡口。认远岸夜篝，松炬如昼。还见沙痕雪涨水纹霜后。秦宫梦到无肠断，望明河、月斜疏柳。琐窗相对，茶边犹记，眼波频溜。
<p>
    渐嫩菊、初N绿酒。叹风味尊前，潇洒如旧。几度金橙香雾，玉盘纤物。清悉小醉凄凉里，拚今生、容易消瘦。草心春浅，年年相忆，看灯时候。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
