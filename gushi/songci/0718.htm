<html>
<head>
<title>古诗库：全宋词：吴琚</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">吴琚<p align="center">念奴娇</p>
<ul>
    我来浮玉，似凭陵沧海，蹑金鳌背。又若骑鲸游汗漫，飞入八荒之外。钟鼓传声，楼台倒影，不类人间世。徘徊吟眺，恨无陶谢酬对。
<p>
    今古潮落潮生，问英雄多少，与江俱逝。直欲乘风归阆苑，疑是三生习气。未辨鱼蓑，先盟鸥鹭，奈卜邻无地。从今清夜，梦魂应绕空翠。
<p>
</ul>
<p align="center">柳梢青（元月立春）</p>
<ul>
    彩仗鞭春。鹅毛飞管，斗柄回寅。拂面东风，虽然料峭，毕竟寒轻。
<p>
    戴花折柳心情。怎挨得、元宵放灯。不是今朝，有些残雪，先去踏青。
<p>
</ul>
<p align="center">浪淘沙</p>
<ul>
    云叶弄轻阴。屋角鸠鸣。青梅着子欲生仁。冷落江天寒食雨，花事关情。
<p>
    池馆尽盈盈。人醉寒轻。一川芳草只销凝。时有入帘新燕子，明白清明。
<p>
</ul>
<p align="center">浪淘沙</p>
<ul>
    岸柳可藏鸦。路转溪斜。忘机鸥鹭立汀沙。咫尺钟山迷望眼，一半云遮。
<p>
    临水整乌纱。两鬓苍华。故乡心事在天涯。几日不来春便老，开尽桃花。
<p>
</ul>
<p align="center">水龙吟</p>
<ul>
    紫皇高宴萧台，双成戏击琼包碎。何人为把，银河水翦，甲兵都洗。玉样乾坤，八荒同色，了无尘翳。喜冰销太液，暖融T鹊，端门晓、班初退。
<p>
    圣主忧民深意。转鸿钧、满天和气。太平有象，三宫二圣，万年千岁。双玉杯深，五云楼迥，不妨频醉。细看来、不是飞花，片片是、丰年瑞。
<p>
</ul>
<p align="center">酹江月</p>
<ul>
    玉虹遥挂，望青山隐隐，一眉如抹。忽觉天风吹海立，好似春霆初发。白马凌空，琼鳌驾水，日夜朝天阙。飞龙舞凤，郁葱环拱吴越。
<p>
    此景天下应无，东南形胜，伟观真奇绝。好是吴儿飞彩帜，蹴起一江秋雪。黄屋天临，水犀云拥，看击中流楫。晚来波静，海门飞上明月。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
