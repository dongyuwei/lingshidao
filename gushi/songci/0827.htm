<html>
<head>
<title>古诗库：全宋词：苏茂一</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">苏茂一<p align="center">琐窗寒（重游东湖）</p>
<ul>
    云浦苍寒，烟堤幕翠，旧痕新涨。春愁十里，冉冉碧丝摇荡。记登临、少年思豪，唾壶击玉歌清壮。到如今梦里，秋风鸿阵，晚波渔唱。
<p>
    惆怅。重来处，望画舫天边，辔丝原上。山阴秀句，付与一声云响。正东湖、谁家柳下，午阴漠漠人荡桨。最堪怜、白发周郎，为江山自赏。
<p>
</ul>
<p align="center">点绛唇</p>
<ul>
    竹翠藏烟，杏红流水归何处。透帘穿户。更酒黄昏雨。
<p>
    织锦题书，谁寄愁情去。浑无绪。绿杨千缕。不似真眉妩。
<p>
</ul>
<p align="center">祝英台近</p>
<ul>
    结垂杨，临广陌，分袂唱阳关。稳上征鞍。目极万重山。归鸿欲到伊行，丁宁须记，写一封、书报平安。
<p>
    渐春残。是他红褪香收，绡泪点斑斑。枕上盟言。都做梦中看。销魂啼_声中，杨花飞处，斜阳下、愁倚阑干。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
