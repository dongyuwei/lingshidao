<html>
<head>
<title>古诗库：全宋词：王琪</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">王琪<p align="center">定风波</p>
<ul>
    把酒花前欲问天。春来秋去苦茫然。风雨满枝花满地。何事。却教纤草占流年。
<p>
    试把钿筝重促柱。无绪。酒阑清泪滴朱弦。赖有玉人相顾好。轻笑。却疑春色在婵娟。
<p>
</ul>
<p align="center">望江南（柳）</p>
<ul>
    江南柳，烟穗拂人轻。愁黛空长描不似，舞腰虽瘦学难成。天意与风情。攀折处，离恨几时平。已纵柔条萦客棹，更飞狂絮扑旗亭。三月乱莺声。
<p>
</ul>
<p align="center">望江南（二）</p>
<ul>
    江南酒，何处味偏浓。醉卧春风深巷里，晓寻香旆小桥东。竹叶满金钟。檀板醉，人面粉生红。青杏黄梅朱阁上，鲥鱼苦笋玉盘中。酩酊任愁攻。
<p>
</ul>
<p align="center">望江南（三）</p>
<ul>
    江南燕，轻r绣帘风。二月池塘新社过，六朝宫殿旧巢空。颉颃恣西东。王谢宅，曾入绮堂中。烟径掠花飞远远，晓窗惊梦语匆匆。偏占杏园红。
<p>
</ul>
<p align="center">望江南（四）</p>
<ul>
    江南竹，清润绝纤埃。深径欲留双凤宿，后庭偏映小桃开。风月影徘徊。寒玉瘦，霜霰信相催。粉泪空流妆点在，羊车曾傍翠枝来。龙笛莫轻裁。
<p>
</ul>
<p align="center">望江南（五）</p>
<ul>
    江南草，如种复如描。深映落花莺舌乱，绿迷南浦客魂销。日日斗青袍。风欲转，柔态不胜娇。远翠天涯经夜雨，冷痕沙上带昏潮。谁梦与兰苕。
<p>
</ul>
<p align="center">望江南（六・江景）</p>
<ul>
    江南雨，风送满长川。碧瓦烟昏沈柳岸，红绡香润入梅天。飘洒正潇然。朝与暮，长在楚峰前。寒夜愁欹金带枕，暮江深闭木兰船。烟浪远相连。
<p>
</ul>
<p align="center">望江南（七）</p>
<ul>
    江南水，江路转平沙。雨霁高烟收素练，风晴细浪吐寒花。迢递送星槎。名利客，飘泊未还家。西塞山前渔唱远，洞庭波上雁行斜。征棹宿天涯。
<p>
</ul>
<p align="center">望江南（八・江乡）</p>
<ul>
    江南岸，云树半晴阴。帆去帆来天亦老，潮生潮落日还沉。南北别离心。
<p>
    兴废事，千古一沾襟。山下孤烟渔市晓，柳边疏雨酒家深。行客莫登临。
<p>
</ul>
<p align="center">望江南（九）</p>
<ul>
    江南月，清夜满西楼。云落开时冰吐鉴，浪花深处玉沈钩。圆缺几时休。星汉迥，风露入新秋。丹桂不知摇落恨，素娥应信别离愁。天上共悠悠。
<p>
</ul>
<p align="center">望江南（十）</p>
<ul>
    江南雪，轻素剪云端。琼树忽惊春意早，梅花偏觉晓香寒。冷影褫清欢。蟾玉迥，清夜好重看。谢女联诗衾翠幕，子猷乘兴泛平澜。空惜舞英残。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
