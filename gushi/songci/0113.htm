<html>
<head>
<title>古诗库：全宋词：赵老</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p align="center">赵老<p align="center">满江红</p>
<ul>
    见说春时，新波涨、二川溶溢。今底事、沙痕犹褪，石渠a碧。人意不须长作解，兴来便向杯中觅。纵茂从修竹记山阴，千年一。
<p>
    薰吹动，春工毕。桥上景，壶中日。况梅肥笋嫩，雨微鱼出。只恐延英催入觐，不教绿野长均逸。任多情、胡蝶满园飞，狂踪迹。
<p>
</ul>
<p align="center">满江红（用前韵）</p>
<ul>
    西郭园林，湖光净、暮寒清溢。明日上，近环山翠，远摇天碧。粉泽兰膏违俗尚，岩花磴蔓从谁觅。问近来、铛脚许何人，吾其一。
<p>
    欢乐事，休教毕。经后夜，思前日。想无心不竞，水流云出。物外烟霞供啸咏，个中鱼鸟同休逸。又何须、浮海访三山，寻仙迹。
<p>
</ul>
<p align="center">满江红</p>
<ul>
    潇洒星郎，吹绿鬓、胜游霞举。秋又半，月磨云翳，籁传风语。太一青藜光对射，中流荡漾莲舟舞。戏人间、今夜水精宫，前无古。
<p>
    吾家是，蓬山侣。歌舞袖，苹花渚。拟问津斜汉，乘槎南浦。谒帝通明今得便，素娥拍手心先许。笑画阑、三十六宫秋，花如土。
<p>
</ul>
<p align="center">念奴娇（中秋垂虹和韵）</p>
<ul>
    冰蟾驾月，荡寒光、不见层波层碧。几岁中秋争得似，云卷秋声寂寂。多谢星郎，来陪贤令，快赏鳌峰极。广寒宫近，素娥不靳余力。
<p>
    夜久露落琼浆，神京归路，有云翘前迹。当日仙人曾驭气，只学神交龟息。今夜清尊，一齐分付，稳是乘槎客。天津重到，霓裳何似闻笛。
<p>
</ul>
<p align="center">水调歌头（和平湖）</p>
<ul>
    梅仙了无讼，拄笏看西山。山涵秋晓，水光磨荡有无间。自是灵襟空洞，更望风云吞吐，浩渺白鸥闲。高诵远游赋，独立桂香阑。
<p>
    谩常谈，如观水，要观澜。物情长在，人生何用苦求难。随我一觞一咏，任彼非元非白，唯放酒杯宽。富贵傥来事，天道管知还。
<p>
</ul>
<p align="center">永遇乐（寿叶枢密）</p>
<ul>
    香雪堆梅，绣丝蹙柳，仙馆春到。午夜华灯，烘春艳粉，月借今宵好。衮衣摇曳，簪缨闲绕，共祝大椿难老。望台躔、明星一点，冰壶表里相照。
<p>
    诞弥令节，欣欣物态，共喜重生周召。八鼎勋庸，九夷姓字，策杖孤鸿杳。鸦啼鹊噪，兰馨松茂，把酒共春一笑。管如今、盐梅再梦，夜铃命诏。
<p>
</ul>
<p align="center">醉蓬来（同前）</p>
<ul>
    听都人歌咏，便启金瓯，再登元老。山色溪声，与春风齐到。补衮工夫，望梅心绪，见丹青重好。鹊噪晴空，灯迎诞节，槐堂欢笑。
<p>
    正是元宵，满天和气，璧月流光，雪消寒峭。今夜今年，表千年同照。万象森罗，一＿清莹，影山河多少。玉烛调新，彩眉常喜，寰瀛春晓。
<p>
</ul>
<p align="center">醉蓬来（同前）</p>
<ul>
    记青蛇感异，后日扶颠，太平人瑞。壮岁弹冠，有经邦高志。晚上文墀，载严霜简，便云能交际。紫极旋枢，金蝉映衮，乾坤开霁。
<p>
    底事当时，饮江胡马，一望云旗，倒戈投贽。此片丹心，几风声鹤唳。烟息尘收，水明山丽，只五湖相记。今夜华灯，火城信息，千年荣贵。
<p>
</ul>
<p align="center">鹧鸪天（同前）</p>
<ul>
    堂上年时见烛花。青毡还入旧时家。芝函瑞色回春早，绿野东风转岁华。
<p>
    催召传，稳铺沙。尊今日枣如瓜。诞辰更接传柑宴，莲炬通宵唤草麻。
<p>
</ul>
<p align="center">鹧鸪天（同前）</p>
<ul>
    白日青天一旦明。旧时勋业此时情。延英再许裴公对，商鼎须调傅说羹。
<p>
    千万载，辅宗p。擎天八柱愈峥嵘。将军犁却龙庭后，岁傍龟山奏太平。
<p>
</ul>
<p align="center">生查子（答洪丞相谢送小冠）</p>
<ul>
    章甫不如人，翠绾垂杨缕。纤手送来时，罗帕缄香雾。
<p>
    貂蝉懒上头，渭水知何处。风月共垂竿，脱帽须亲付。
<p>
</ul>
<p align="center">生查子（洪舍人用前韵索冠答谢，并以冠往）</p>
<ul>
    朝路进贤归，厌听歌金缕。不恋玉堂花，豹隐南山雾。
<p>
    漉酒未巾时，暑槛披风处。子夏不兼人，并与诗筒付。
<p>
</ul>
<p align="center">生查子（再和丞相）</p>
<ul>
    金门一免时，离绪纷如缕。想像切云高，晓日罗昏雾。
<p>
    峨冠补衮人，不是无心处。欲效贡公弹，衣钵知谁付。
<p>
</ul>
<p align="center">生查子（再和舍人）</p>
<ul>
    斜日下平川，楼角销霞缕。摆尽浊尘缨，画栋萦非雾。
<p>
    平生许子穷，今到知音处。约伴玉簪游，好梦从天付。
<p>
</ul>
<p align="center">南柯子（和洪丞相约赏荷花）</p>
<ul>
    世上渊明酒，人间陆羽茶。东山无妓有莲花。隐隐仙家鸡犬、路非赊。
<p>
    积霭犹张幕，轻雷似卷车。要令长袖舞胡靴席。须是檐头新霁、鹊查查。
<p>
</ul>
<p align="center">南柯子（和谢洪丞相送竹妆＿）</p>
<ul>
    体质娟娟静，花纹细细装。翠筠初得试新忙。睡起鬓云撩乱、趣泉汤。
<p>
    多病心常捧，新词字带香。管教涂泽到云窗。办下谢君言语、巧如簧。
<p>
</ul>
<p align="center">浣溪沙</p>
<ul>
    懒画娥眉倦整冠。笋苞来点镜中鬟。承恩容易报恩难。
<p>
    I发未饶青箬笠，素鳞行簇水晶盘。流觞元自不相干。
<p>
</ul>
<p align="center">浣溪沙（和洪舍人）</p>
<ul>
    刘氏风流设此冠。今谁将去伴珠鬟。君家兄弟二俱难。
<p>
    驰去请观流汗马，钓时休等烂银盘。明朝吟咏有方干。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
