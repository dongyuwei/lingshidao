<html>
<head>
<title>古诗库：全宋词：李新</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">李新<p align="center">临江仙</p>
<ul>
    杨柳梢头春色重，紫骝嘶入残花。香风满面日西斜。只知间信马，不觉误随车。
<p>
    已许洞天归路晚，空劳眼惜眉怜。几回偷为掷花钿。今生应已过，重结后来缘。
<p>
</ul>
<p align="center">浣溪沙（秋怀）</p>
<ul>
    千古人生乐事稀。露浓烟重薄寒时。菊花须插两三枝。
<p>
    未老功名辜两鬓，悲秋情绪入双眉。茂陵多病有谁知。
<p>
</ul>
<p align="center">前调（书所见）</p>
<ul>
    雨霁笼山碧破赊。小园围屋粉墙斜。朱门间掩那人家。
<p>
    素腕拨香临宝砌，层波窥客擘轻纱。隔窗隐隐见簪花。
<p>
</ul>
<p align="center">摊破浣溪沙</p>
<ul>
    几度珠帘卷上钩。折花走马向扬州。老去不堪寻往事，上心头。
<p>
    陶令无聊惟喜醉，茂陵多病不胜愁。脉脉春情长不断，水东流。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
