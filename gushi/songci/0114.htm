<html>
<head>
<title>古诗库：全宋词：王质</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">王质<p align="center">相见欢（薄霜）</p>
<ul>
    霜花零落全稀。不成飞。寒水溶溶漾漾、软琉璃。
<p>
    红未涌，青已露，白都。□□□□沙暖、戏凫p。
<p>
</ul>
<p align="center">长相思（暮春）</p>
<ul>
    红疏疏。紫疏疏。可惜飘零著地铺。春残心转孤。
<p>
    莺相呼。燕相呼。楼下垂杨遮得乌。倚阑人已无。
<p>
</ul>
<p align="center">长相思（渔父）</p>
<ul>
    山青青。水青青。两岸萧萧芦荻林。水深村又深。
<p>
    风泠泠。露泠泠。一叶扁舟深处横。垂杨鸥不惊。
<p>
</ul>
<p align="center">生查子（见梅花）</p>
<ul>
    见汝小溪湾，修竹连疏影。林杪动风声，惊下毵毵粉。
<p>
    见汝大江郊，高浪摇枯本。飞雪密封枝，直到斜阳醒。
<p>
</ul>
<p align="center">杨柳枝（淡月）</p>
<ul>
    惯得娇云赶不开。去还来。淡光无可照楼台。且停杯。
<p>
    薄雨疏疏时几点，洒浮埃。卖花未上担儿抬。听他催。
<p>
</ul>
<p align="center">浣溪沙（和王通一韵简虞祖予）</p>
<ul>
    何药能医肠九回。榴莲不似蜀当归。却簪征帽解戎衣。
<p>
    泪下猿声巴峡里，眼荒鸥碛楚江涯。梦魂只傍故人飞。
<p>
</ul>
<p align="center">浣溪沙</p>
<ul>
    梦到江南梦却回。梦归何处得身归。故溪渌净看凫衣。
<p>
    下到瞿唐春欲杪，桃花香浪渺无涯。三台回望五云飞。
<p>
</ul>
<p align="center">浣溪沙</p>
<ul>
    征雁年来得几回。春风无雁带书归。故应春瘦减春衣。
<p>
    花柳伤心经岁月，江湖无梦失津涯。到家无树不红飞。
<p>
</ul>
<p align="center">浣溪沙（有感）</p>
<ul>
    细雨萧萧变作秋。晚风杨柳冷飕飕。无言有泪洒西楼。
<p>
    眼共云山昏惨惨，心随烟水去悠悠。一蓑一笠任孤舟。
<p>
</ul>
<p align="center">清平乐（感怀）</p>
<ul>
    江沙带湿。莎露和烟泣。落日欲低红未入。悄悄暮峰凝立。
<p>
    疏林秀色荒寒。频频驻骑回看。应是梧桐影下，秋风蹙碎眉山。
<p>
</ul>
<p align="center">清平乐</p>
<ul>
    断桥流水。香满扶疏里。忽见一枝明眼底。人在山腰水尾。
<p>
    梨花应梦纷纷。征鸿叫断行云。不见绿毛么凤，一方明月中庭。
<p>
</ul>
<p align="center">清平乐（梅影）</p>
<ul>
    从来清瘦。更被春]u。瘦得花身无可有。莫放隔帘风透。
<p>
    一枝相映孤灯。灯明不似花明。细看横斜影下，如闻溪水泠泠。
<p>
</ul>
<p align="center">眼儿媚（送别）</p>
<ul>
    雨润梨花雪未干。犹自有春寒。不如且住，清明寒食，数日之间。
<p>
    想君行尽嘉陵水，我已下江南。相看万里，时须片纸，各报平安。
<p>
</ul>
<p align="center">西江月（借江梅蜡梅为意寿董守）</p>
<ul>
    月斧修成腻玉，风斤琢碎轻冰。主人无那寿杯深。倩取花来唤醒。
<p>
    舞罢绣衤因凤蹙，饮阑画阁香凝。试将花蕊数层层。犹比长年不尽。江梅
<p>
</ul>
<p align="center">西江月</p>
<ul>
    轻蜡细凝蜂蜜，薄罗深压鹅黄。玉容纵不似何郎。也在百花头上。
<p>
    试看眉间一点，全如瓶里孤芳。明年此日趁g行。记取今朝胜赏。蜡梅
<p>
</ul>
<p align="center">西江月（和王道一韵促画屏）</p>
<ul>
    蹙蹙红中烟润，梢梢翠尾风斜。闲轩幽树少啼鸦。此处最宜君画。
<p>
    望眼不知天阔，归心常恨山遮。见君江浦到芦花。意在琵琶亭下。轩外有石榴芭蕉。壁间有所画江浦芦雁。
<p>
</ul>
<p align="center">西江月（感怀）</p>
<ul>
    璧水桥边此客，金銮坡上何人。沙场老马事无成。泪湿青莹夹镜。
<p>
    袖手烟霏小景，回头石岭空城。乾坤遗恨渺难平。目断塞鸿孤影。
<p>
</ul>
<p align="center">滴滴金（晚眺）</p>
<ul>
    阴阴湿雾霜无汁。江气逼、树声滴。荒林只见夕阳入。谁唤晚烟集。
<p>
    渔翁犹把钓竿执。蓑共笠、时时葺。风刚浪猛早收拾。天外暮云黑。
<p>
</ul>
<p align="center">燕归梁（送别）</p>
<ul>
    拂拂春风入马蹄。□驻绿杨堤。绿杨堤上乳莺啼。声声怨、怨春归。
<p>
    而今一似花流水，踪迹任东西。利成名遂在何时。早赢得、两分飞。
<p>
</ul>
<p align="center">青门引（寻梅）</p>
<ul>
    寻遍江南麓。只有斑斑野菊。梅花不遇我心悲，一枝得见，便是一年足。
<p>
    微香来自横网竹。飞度寒溪曲。落路寻人借问，谢他指向深深谷。
<p>
</ul>
<p align="center">鹧鸪天（山行）</p>
<ul>
    空响萧萧似见呼。溪昏树暗觉神孤。微茫山路才通足，行到山深路亦无。
<p>
    寻草浅，拣林疏。虽疏无奈野藤粗。春衫不管藤o碎，可惜教花著地铺。
<p>
</ul>
<p align="center">鹧鸪天（咏渔父）</p>
<ul>
    一只船儿任意飞。眼前不管是和非。鱼儿得了浑闲事，未得鱼儿未肯归。
<p>
    全似懒，又如痴。这些快活有谁知。华堂只见灯花好，不见波平月上时。
<p>
</ul>
<p align="center">一斛珠（十一月十日知郡宴吴府判坐中赋海棠）</p>
<ul>
    风流太守。未春先试回春手。天寒修竹斜阳后。翠袖中间，忽有人红袖。
<p>
    天香国色浓如酒。且教青女休]u。梅花元是群花首。细细商量，只怕梅花瘦。
<p>
</ul>
<p align="center">一斛珠（桃园赏雪）</p>
<ul>
    寒江凝碧。是谁翦作梨花出。花心犹带江痕湿。轻注香腮，却是桃花色。
<p>
    飞来飞去何曾密。疏疏全似新相识。横吹小弄梅花笛。看你飘零，不似江南客。
<p>
</ul>
<p align="center">一斛珠（有寄）</p>
<ul>
    平塘玉立。薄罗飞起层层碧。人心不似花心密。待要相逢，未必相逢得。
<p>
    袜尘不动何曾湿。芙蓉桥上曾相识。舻声摇去江声急。西北高楼，回首浮云隔。
<p>
</ul>
<p align="center">怨春郎（宿池口）</p>
<ul>
    芦花已老。蓼花已老。江腹冲风，山头残照。暮烟不辨栖鸥。识归舟。
<p>
    归舟照顾新洲阁。惊波恶。别拣深湾泊。南津北泺，水村总没人家。莽平沙。
<p>
</ul>
<p align="center">虞美人（即事）</p>
<ul>
    绿阴夹岸人家住。桥上人来去。行舟远远唤相应。全似孤烟斜日、出阊门。
<p>
    浪花拂拂侵沙觜。直到垂杨底。吴江虽有晚潮回。未比合江亭下、水如飞。
<p>
</ul>
<p align="center">虞美人（李敷文席上）</p>
<ul>
    翠阴融尽毵毵雪。惨淡花明灭。嫩沙拂拂涨痕添。想见故溪、绿到草堂前。
<p>
    夕阳红透樱桃粒。掩映深沈碧。成都事事似江南。只是香衾、两处受春寒。
<p>
</ul>
<p align="center">临江仙（和徐守圣可）</p>
<ul>
    缥缈青霄云一握，太清群玉光中。钧天声里拂香风。紫皇低接手，稳步上层空。
<p>
    雀扇徐开鸾影转，日高舞动蛟龙。双瞻御座立昭容。回班趋复道，环佩响丁东。
<p>
</ul>
<p align="center">临江仙</p>
<ul>
    千顷翠围遮绿净，菱花影落波中。看看红锦漾清风。此时催入觐，烟浪拍云空。
<p>
    伫见觚棱栖宝爵，旌旗全仗飞龙。赭黄一点现真容。御麻宣未毕，云镜上天东。
<p>
</ul>
<p align="center">临江仙（宴向守簇）</p>
<ul>
    曲水流觞修禊事，祓除洗净春愁。举尊再拜寿君侯。只今虚鼎足，好去作班头。
<p>
    自古相门还出相，春旗小驻南州。云孙将绍祖风流。他时如见忆，江汉一渔舟。
<p>
</ul>
<p align="center">临江仙（南楼席上寿张守）</p>
<ul>
    八字山头来较晚，彩云未散南楼。夕阳千丈映帘钩。君侯如欲老，江水莫教流。
<p>
    扇底清歌尘不动，胡床明月清秋。天浆为浪玉为舟。酒阑君便起，归去立班头。
<p>
</ul>
<p align="center">定风波（夜赏海棠）</p>
<ul>
    曲曲阑干曲曲池。万红缭绕锦相围。花到黄昏思欲睡。休睡。眼前都是好相知。
<p>
    银烛转添花转好，人在，花深深处更相宜。似此好花须爱惜。休惜。鬓边消得两三枝。
<p>
</ul>
<p align="center">定风波（赠将）</p>
<ul>
    问讯山东窦长卿。苍苍云外且垂纶。流水落花都莫问，等取，榆林沙月静边尘。
<p>
    江面不如杯面阔，卷起，五湖烟浪入清尊。醉倒投床君且睡，却怕，挑灯看剑忽伤神。
<p>
</ul>
<p align="center">定风波</p>
<ul>
    白璧黄金爵上卿。紫宸殿下拜丝纶。才出龙门开虎帐，但看，甲光如水夜无尘。
<p>
    古古今今男子事，摇动，芙蓉旗影入金尊。到得关河公事了，早去，白云堆里养精神。
<p>
</ul>
<p align="center">苏幕遮</p>
<ul>
    淹留佳客坐、百年粗粝腐儒餐”者也。两辞极道湖山云月之趣因以记相与之意云
<p>
    水风轻，吹不皱。上下浮光，两镜光相就。云锦摇香吹散酒。细听清谈，玉屑津津嗽。
<p>
    明月前，斜阳后。竹露秋声，拂拂寒生袖。掇取湖山聊入手。紫阁黄扉，到了终须有。
<p>
</ul>
<p align="center">苏幕遮（送张删定赴召）</p>
<ul>
    驿尘飞，天意紧。香雪芝封，犹带吴泥润。昨夜宝＿开玉镜。一点西风，便觉寒秋近。白苹洲，红蓼径。风露凄清，快促黄金镫。叠叠重重听好信。掷了碧油幢，更掷双堂印。
<p>
</ul>
<p align="center">□□□（闻鹃啼）</p>
<ul>
    眼将穿，肠欲裂。声声似向春风说。春色飘零，自是人间客。
<p>
    不成泪，都成血。朝朝暮暮何曾歇。叫彻斜阳，又见空山月。
<p>
</ul>
<p align="center">□□□</p>
<ul>
    夜茫茫，春寂寂。寒烟叫裂空山石。吸尽东风，化作垂红滴。
<p>
    漏将阑，情转极。月明绕树声声急。无数闲花，尽染啼痕湿。
<p>
</ul>
<p align="center">青玉案（木樨）</p>
<ul>
    中央自有仙风度。散入千林去。万点秋芳洒飞露。舜裳赭色，尧眉黄彩，化作花无数。
<p>
    层层翠葆鸾旗舞。吹下天香遍瑶宇。万岁千秋奉明主。柱华月苑，蕊珠宝殿，长听黄金缕。
<p>
</ul>
<p align="center">青玉案（池亭）</p>
<ul>
    浮萍不碍鱼行路。细数鱼来去。静倚溪阴深觅句。碧鲜清润，影摇香度。易觉阑干暮。
<p>
    凫雏深傍苹根住。浴罢红衣褪残缕。一寸江湖可付。渚兰汀草，卧烟＿雨。荒了垂纶处。
<p>
</ul>
<p align="center">江城子（席上赋）</p>
<ul>
    细风微揭碧鳞鳞。绣帏深。不闻声。时见推帘，笼袖玉轻轻。不似绮楼高卷幔，相指点，总分明。
<p>
    斜湾丛柳暗阴阴。且消停。莫催行。只恨夕阳，虽好近黄昏。得到钗梁容略住，无分做，小蜻蜓。
<p>
</ul>
<p align="center">江城子</p>
<ul>
    细风吹起翠田田。雨和烟。入梅天。鲜润繁阴，悄悄转清圆。十顷蒲萄深贮碧，鸥共鹭，各翩翩。
<p>
    影摇香度小婵娟。竹林贤。总神仙。滴露飞霜，雪壑注冰泉。伴了芙蓉城里客，无一事，北窗眠。
<p>
</ul>
<p align="center">江城子（宴守y）</p>
<ul>
    柳梢无雪受风吹。绿垂垂。乳鸦啼。直下蒲萄，春水未平堤。却似今年春气早，白团扇，已相宜。
<p>
    红巾当日鸟衔飞。曲江湄。暮春时。孔雀麒麟，交蹙绣罗衣。何似野堂陪胜客，花影外，竹阴移。
<p>
</ul>
<p align="center">蓦山溪（咏茶）</p>
<ul>
    枯林荒陌，矮树敷鲜叶。不见雅风标，十二分、山容野色。因何嫩茁，舞动小旗枪，梅花后，杏花前，色味香三绝。
<p>
    含光隐耀，尘土埋豪杰。试看大粗疏，争知变、寒云飞雪。休说休说，世只两名花，芍药相，牡丹王，未尽人间舌。
<p>
</ul>
<p align="center">满江红（幕府诸公郊外同集以病不去）</p>
<ul>
    方丈维摩，蒙衲被、都齐不省。空怅望、锦裘绣帽，玉珂金镫。十月小春逢此日，一时胜事输公等。问短衣、匹马射南山，何人肯。
<p>
    山暮紫，峰如笋。江寒碧，沙如粉。望塞鸿杳杳，水遥天永。饮罢不妨瓶屡卧，归来自有风吹醒。试断桥、流水月明边，寻疏影。
<p>
</ul>
<p align="center">满江红（庆寿）</p>
<ul>
    整顿乾坤，恨舞袖、回旋不足。须付与、腰金叠赤，面槐参绿。功业岂无人可了，英豪自有心相伏。自孤窗、寒烛听经纶，常三复。
<p>
    举大白，倾＿X。为公起，歌此曲。曲中意惟有，斯贤堪属。萱草喜除烦恼障，莲花妙享清凉福。愿年年、团扇弄生绡，长如玉。
<p>
</ul>
<p align="center">满江红（春日）</p>
<ul>
    惨淡轻阴，都养就、朱朱白白。最好是、梨花带雨，海棠映日。暖雾烘成芳草色，娇风分与垂杨力。听红边、翠杪啭清圆，曾相识。
<p>
    春绪乱，还如织。春梦断，还堪觅。看青梅下有，游人啧啧。爱酒正香须满泛，怜花太嫩休轻摘。把领巾、收聚众香浓，凭风立。
<p>
</ul>
<p align="center">满江红</p>
<ul>
    生＿平铺，吹不起、轻风无力。西江上、斗牛相射，水天一色。二妙风流今代少，一时光价何时息。更绛霄、白日下云Z，芙蓉客。
<p>
    整飞驭，成得得。寻前约，宽忆忆。正云飞雨卷，旧红新碧。茁茁抽长荷柄绿，毵毵吐净杨花白。渐衣篝、香润入梅天，红绡湿。
<p>
</ul>
<p align="center">满江红（渔舟）</p>
<ul>
    莽莽云平，都不辨、近山远水。尽徘徊、尚留波面，未归湾尾。浪猛深深鸥抱稳，波寒缩缩鱼沈底。恐狂风、颠雨岸多摧，舟难舣。
<p>
    船篷重，拖不起。蓑衣湿，森如洗。想杖头未足，杯中无计。渔网吹翻无把捉，钓竿冻断成抛弃。到高歌、风静月明时，谁如你。
<p>
</ul>
<p align="center">满江红（牧童）</p>
<ul>
    落尽斜阳，尚有些、断霞残影。甚弯环、东溪西巷，南岩北岭。行熟更教羊引著，睡浓却被鸦惊醒。渐孤村、树暗颤山＿，霜风冷。
<p>
    人世里，嫌他蠢。牛背上，输他稳。但芒鞋一纟两，蓑衣一领。五脏荒陂蔬荐口，双＿幽崦花漫顶。虽云乌、月黑路蒙笼，何曾窘。
<p>
</ul>
<p align="center">满江红（听琴）</p>
<ul>
    纸帐梅花，有丛桂、又有修竹。是何声、雪飘远渚，泉鸣幽谷。红蓼白苹须拂袖，余音尚带清香馥。挽素娥青女、问飞琼，谁家曲。
<p>
    韩退之，欧永叔。惚兮恍，恍兮惚。试侧耳，山常似黛，水常如玉。颜子操中何足怨，醉翁徽外无人续。正青天、明月上东南，芳时足。
<p>
</ul>
<p align="center">水调歌头（京口）</p>
<ul>
    江水去无极，无地有青天。怒涛汹涌，卷浪成雪蔽长川。一望扬州苍莽，隐见烟竿双矗，何处卷珠帘。落日瓜洲渡，鸿鹭满风前。
<p>
    古战场，皆白草，更苍烟。清平犹有遗恨，久矣在江边。北固山前三杰，遥想当年意气，＿＿昵中原。上马促归去，风堕接罗翩。
<p>
</ul>
<p align="center">水调歌头（中秋饮南楼呈范宣抚）</p>
<ul>
    细数十年梦，十处过中秋。今年清梦，还在黄鹤旧楼头。老子个中不浅，此会天教重见，今古一南楼。星汉淡无色，玉锦倚空浮。
<p>
    带秦烟，萦楚雾，熨江流。关河离合南北，依旧照清愁。相见＿娥冷笑，笑我归来霜鬓，空敝黑貂裘。把酒问清影，肯去伴沧洲。
<p>
</ul>
<p align="center">水调歌头（游银山寺和壁间张安国作）</p>
<ul>
    晚嶂倚斜日，秋树战悲风。一泓绀紫澄碧，中有睡蛟龙。散作清溪明玉，激上以流水，两电乱寒空。抛却红尘袂，飞入妙光宫。
<p>
    佛国大，天溥博，地含洪。空岩乱壑递响，珠影动金容。万古碧潭空界，一点青霄明月，涝漉总无功。云散殿突兀，风动铎丁东。
<p>
</ul>
<p align="center">水调歌头</p>
<ul>
    草蔓已多露，松竹总含风。群山左顾右盼，如虎更如龙。时见渔灯三两，知在谁家浦溆，星斗烂垂空。万有付一扫，人世等天宫。
<p>
    秋萧瑟，林脱叶，水归洪。江湖飘泊鸿雁，洲渚肯相容。要使群生安堵，不听三更吠犬，此则是奇功。一任画麟阁，吾自老墙东。
<p>
</ul>
<p align="center">水调歌头（九日）</p>
<ul>
    云t在空碧，天宇共高明。重阳易得风雨，今日不胜晴。天为两朝元老，付与四时佳节，不动一丝尘。香霭洗金戟，飞雾洒霓旌。
<p>
    山鸣叶，江动石，总欢声。剑关玉垒千载，谁见此升平。细看尊前万蕊，相映眉间一点，黄气郁VV。江汉下淮海，都赖一长城。
<p>
</ul>
<p align="center">水调歌头（饶风岭上见梅）</p>
<ul>
    花上插苍碧，花下走清湍。浓霜深覆残雪，更有月相参。似我竹溪茅屋，欲晓未明天气，扶杖绕篱看。秦楚五千里，何处是江南。
<p>
    饶风下，人不断，马相连。颇尝见有此客，相属意忄卷々。欲为横吹出塞，无处可寻羌管，短策叩征鞍。策断征鞍裂，惊堕玉毵毵。
<p>
</ul>
<p align="center">水调歌头（寿查郎中）</p>
<ul>
    淮海一星出，分野到梁州。玉京群帝朝斗，公在列仙流。尽扫＿枪格泽，高拱紫微太乙，霞佩拂红n。非雾非烟里，永侍绀云裘。
<p>
    日南至，月既望，寿君侯。梅花满眼，一朵聊当一千秋。半夜玉堂承诏，翼旦路朝宣册，归去作班头。风净瞿唐峡，安稳放行舟。
<p>
</ul>
<p align="center">水调歌头（庆寿）</p>
<ul>
    河汉湛秋碧，玉露暧瑶空。太清仙子，飘渺飞佩响玲珑。暂驭青鸾紫凤，来玩十洲三岛，旌旆卷芙蓉。身在大江表，名系绛霄宫。
<p>
    两仙客，歌驻月，舞回风。宝薰轻度帘幕，香雾结重重。已觉长安近日，会看此星朝斗，千载庆云龙。翠霭彤烟里，长侍衮衣红。
<p>
</ul>
<p align="center">八声甘州（怀张安国）</p>
<ul>
    海茫茫、天北与天南，吾友定安归。闻濡须江上，皖公山下，驾白云飞。莽苍空郊虚野，古路立斜晖。颜跖皆尘土，苦泪休挥。
<p>
    一代锦肠绣肺，想英魂皎皎，健口霏霏。望寒空明月，无路寄相思。叹千古、兴亡成败，满乾坤、遗恨有谁知。今何在，一川烟惨，万壑风悲。安国死后，在淮南屡降，凭箕作诗词偈颂及结字，比生前愈奇伟。淮宁宰陆同得遗墨尤多。
<p>
</ul>
<p align="center">八声甘州（读周公瑾传）</p>
<ul>
    事茫茫、赤壁半帆风，四海忽三分。想苍烟金虎，碧云铜爵，恨满乾坤。郁郁秣陵王气，传到第三孙。风虎云龙会，自有其人。
<p>
    朱颜二十有四，正锦帏秋梦，玉帐春声。望吴江楚汉，明月伴英魂。判∏藕炖耸，抚虚弦、何处得郎闻。雪堂老，千年一瞬，再击空明。
<p>
</ul>
<p align="center">八声甘州（读诸葛武侯传）</p>
<ul>
    过隆中、桑柘倚斜阳，禾黍战悲风。世若无徐庶，更无庞统，沈了英雄。本计东荆西益，观变取奇功。转尽青天粟，无路能通。
<p>
    他日杂耕渭上，忽一星飞堕，万事成空。使一曹三马，云雨动蛟龙。看璀璨、出师一表，照乾坤、牛斗气常冲。千年后，锦城相吊，遇草堂翁。
<p>
</ul>
<p align="center">八声甘州（读谢安石传）</p>
<ul>
    气佳哉、烟紫石头城，云碧雨花台。想东山前后，望春树绿，看晚潮回。自古英雄豪杰，无不待时来。拥鼻微吟处，山静花开。
<p>
    商皓亦尝如此，羡苍生皆有，瞻望之怀。但淝河洛涧，此事偶然谐。疑是彼、八公草木，得神明、相亮不相猜。西州泪，千年犹湿，回望兴哀。
<p>
</ul>
<p align="center">倦寻芳（试墨）</p>
<ul>
    冰壶秋月，去了潘郎，传到梁老。骑马乘船，麾斥五湖三岛。任捎云，兼拂日，拽蛟龙、鳞鬣都推倒。向尘中，分付高人胜士，把云烟扫。
<p>
    乾坤巧。自苍筠无汗，乌锥无刃，此为至宝。第一君门通表。书囊谏草。第二文章扬事业，第三编简摅怀抱。千百般，终久被他磨了。
<p>
</ul>
<p align="center">倦寻芳（渡口酒家）</p>
<ul>
    断崖树老，侧岸槎枯，倒倚斜插。脚面浅溪，掌样平洲重叠。著芒鞋，携竹杖，遇乱莎幽涧萦纡涉。那人家，有竹＿瓦缶。颇颇清冽。
<p>
    曾微呷。正斜阳淡淡，暮霭昏昏，晚风猎猎。转眼已成陈迹。不堪追蹑。试问旧醅还好在，暂停归影留时霎。待重来，细拈弄、水花山叶。
<p>
</ul>
<p align="center">万年欢（有感）</p>
<ul>
    一轮明月，古人心万年，更寸心存。沧海化为黄土，心不成尘。杳杳兴亡成败，满乾坤、未见知音。抚阑干、欲唤英魂，沈沈又没人应。
<p>
    无聊＿枕搔首，梦庐中坛上，一似平生。共挽长江为酒，相对同倾。不觉霜风敲竹，睡觉来、海与愁深。拂袖去，塞北河西，红尘陌上寻人。
<p>
</ul>
<p align="center">真珠帘（栽竹）</p>
<ul>
    翠＿夭娇＿苍玉。飞来到、吾庐溪湾山麓。一笑忽相逢，更解包投宿。北池之畔西墙曲，与主人、呼青吸绿。恨我，无天寒翠袖，共倚修竹。
<p>
    每遇飞雪萧萧，更惊风海清标可掬。更与月同来，无半点尘俗。冬有寒梅闲相伴，春亦有、幽兰相逐。香足。才露下霜飞，又有秋菊。
<p>
</ul>
<p align="center">沁园春（闲居）</p>
<ul>
    二百年间，十二时中，悲欢往来。但盖头一把，容身方丈，无多缘饰，莫遣尘埃。屈曲成幽，萧条生净，野草闲花都妙哉。家无力，虽然咫尺，强作萦回。
<p>
    竹斋。向背松斋。须次第、春兰秋菊开。在竹篱虚处，密栽甘橘，荆桥斜畔，疏种香梅。山芋＿羹，地黄酿粥，冬后春前皆可栽。门通水，荷汀蓼渚，足可徘徊。
<p>
</ul>
<p align="center">红窗怨（送邵y）</p>
<ul>
    欲寄意，都无有。且须折赠、市桥官柳。看君著上征衣，也寻思、榜舟楚江口。
<p>
    此会未知何时又。恨男儿、不长相守。苟富贵、毋相忘，若相忘、有如此酒。
<p>
</ul>
<p align="center">红窗怨（即事）</p>
<ul>
    帘不卷。人难见。缥缈歌声，暗随香转。记与三五少年，在杭州、曾听得几遍。
<p>
    唱到生绡白团扇。晚凉初、桐阴满院。待要图入丹青，奈无缘识如花面。
<p>
</ul>
<p align="center">凤时春（见残梅）</p>
<ul>
    标格风流前辈。才瞥见春风，萧然无对。只有月娥心不退。依旧断桥，横在流水。
<p>
    我亦共、月娥同意。肯将情移在，粗红俗翠。除丁香蔷薇酴外。便做花王，不是此辈。
<p>
</ul>
<p align="center">泛兰舟（谯天授画像）</p>
<ul>
    萧萧乌帽黄衫。烟水拍云岩。风清月白，一双碧眼莹秋潭。四海九州，茫茫东北，渺渺西南。松霜杉露毵毵。
<p>
    龙门隔如参井，青城佳气与天参。蔽山充野，牡丹红外茯苓甘。鹤顶凝丹，隙驹蹀＿，尽百年闲。乾坤云海风帆。谯名定，涪陵人。受道于伊川。后弃乡里，隐河洛。复归蜀，居青城之老人村，至今尚存。
<p>
</ul>
<p align="center">无月不登楼（种花）</p>
<ul>
    池塘生春草，梦中共、水仙相识。细拨冰绡，低沈玉骨，搅动一池寒碧。吹尽杨花，糁毡消白。却有青钱，点点如积。渐成翠、亭亭如立。
<p>
    汉女江妃入奁室。擘破靓妆拥出。夜月明前，夕阳＿后，清妙世间标格。中贮琼瑶汁。才嚼破、露飞霜泣。何益。未转眼，度秋风，成陈迹。
<p>
</ul>
<p align="center">别素质（请浙江僧嗣宗住庵）</p>
<ul>
    一个茅庵，三间七架。两畔更添两厦。倒坐双亭平分，扶阑两下。门前数十丘靼斩。塍外更百十株桑柘。一溪活水长流，余波及、蔬畦菜把。
<p>
    便是招提与兰若。时钞疏乡园，看经村社。随分斗米相酬，I钱相谢。便阙少亦堪借借。常收些、笋干蕨。好年岁，更无兵无火，快活杀也。
<p>
</ul><p align="center">笛家弄（水际闲行）</p>
<ul>
    凌乱败荷，既似沙莞，又如淝水。颠倒旌旗都靡。馀花欹谢，又似乌江，骓兮不逝。虞兮奈尔。凋柳萧骚，又如轵道，故老何颜对。因缘断。时节转。自然如彼。自然如此。水边沙际。芦花摇曳。唤住行人，蓼花妩媚。引翻游子。又似江都酣夜延秋，建业望仙结绮。月下心飞，风前骨醉。共O花得意。今看昔、后看今未。一回头，已百弹指。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
