<html>
<head>
<title>古诗库：全宋词：仲殊</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">仲殊<p align="center">蓦山溪</p>
<ul>
    清江平淡，疏雨和烟染。春在广寒宫，付江梅、先开素艳。年年第一，相见越溪东，云体态，雪精神，不把年华占。山亭水榭，别恨多销黯。又是主人来，更不辜、香心一点。题诗才思，清似玉壶冰，轻回顾，落尊前，桃杏声华减。
<p>
</ul>
<p align="center">鹊踏枝</p>
<ul>
    斜日平山寒已薄。雪过松梢，犹有残英落。晚色际天天似幕。一尊先与东风约。邀得红梅同宴乐。酒面融春，春满纤纤萼。客意为伊浑忘却。归船且傍花阴泊。
<p>
</ul>
<p align="center">点绛唇（题雪中梅）</p>
<ul>
    春遇瑶池，长空飞下残英片。素光围练。寒透笙歌院。莫把寿阳，妆信传书箭。掩香面。汉宫寻遍。月里还相见。
<p>
</ul>
<p align="center">南歌子</p>
<ul>
    十里青山远，潮平路带沙。数声啼鸟怨年华。又是凄凉时候、在天涯。白露收残暑，清风衬晚霞。绿杨堤畔闹荷花。记得年时沽酒、那人家。
<p>
</ul>
<p align="center">减字木兰花</p>
<ul>
    谁将妙笔。写就素缣三百匹。天下应无。此是钱塘江上图。一般奇绝。云淡天低秋夜月。费尽丹青。只这些儿画不成。
<p>
</ul>
<p align="center">减字木兰花</p>
<ul>
    江南三月。犹有枝头千点雪。邀上芳尊。却占东君一半春。尊前眼底。南国风光都在此。移过江来。从此江南不复开。
<p>
</ul>
<p align="center">南歌子</p>
<ul>
    解舞清平乐，如今说向谁。红炉片雪上钳锤。打就金毛狮子、也堪疑。木女明开眼，泥人暗皱眉。蟠桃已是著花迟。不向春风一笑、待何时。
<p>
</ul>
<p align="center">踏莎行</p>
<ul>
    浓润侵衣，暗香飘砌。雨中花色添憔悴。凤鞋湿透立多时，不言不语厌厌地。
<p>
    眉上新愁，手中文字。因何不倩鳞鸿寄。想伊只诉薄情人，官中谁管闲公事。
<p>
</ul>
<p align="center">金蕉叶</p>
<ul>
    业霄逸韵祥烟渺。摇金翠、玲珑三岛。地控全吴，山横旧楚春来早。千里断云芳草。
<p>
    六朝遗恨连江表。都分付、倚楼吟啸。铁瓮城头，一声画角吹残照。带夜潮来到。
<p>
</ul>
<p align="center">定风波（独登多景楼）</p>
<ul>
    花戟云幡拥上方。画帘风细度春香。银色界前多远景。人静。铁城西面又斜阳。
<p>
    山色入江流不尽，古今一梦莫思量。故里无家归去懒。伤远。年华满眼多凄凉。
<p>
</ul>
<p align="center">蝶恋花</p>
<ul>
    北固山前波浪远。铁瓮城头，画角残声短。促酒溅金催小宴。灯摇蜡焰香风软。落日烟霞晴满眼。欲仗丹青，巧笔彤牙管。解写伊川山色浅。谁能画得江天晚。
<p>
</ul><p align="center">定风波（一・瓮城）</p>
<ul>
    南徐好，鼓角乱云中。金地浮山星两点，铁城横锁瓮三重。开国旧夸雄。春过后，佳气荡晴空。渌水画桥沽酒市，清江晚渡落花风。千古夕阳红。
<p>
</ul>
<p align="center">定风波（二・花山李卫公园亭）</p>
<ul>
    南徐好，城里小花山。淡薄融香松滴露，萧疏笼翠竹生烟。风月共闲闲。金晕暗，灯火小红莲。太尉昔年行乐地，都人今日散花天。桃李但无言。
<p>
</ul>
<p align="center">定风波（三・渌水桥）</p>
<ul>
    南徐好，桥下渌波平。画柱千年尝有鹤，垂杨三月未闻莺。行乐过清明。南北岸，花市管弦声。邀客上楼双}酒，舣舟清夜两街灯。直上月亭亭。
<p>
</ul>
<p align="center">定风波（四・沈内翰宅百花堆）</p>
<ul>
    南徐好，溪上百花堆。宴罢歌声随水去，梦回春色入门来。芳草遍池台。文彩动，奎璧烂昭回。玉殿仪刑推旧德，金銮词赋少高才。丹诏起风雷。
<p>
</ul>
<p align="center">定风波（五・刁学士宅藏春坞）</p>
<ul>
    南徐好，春坞锁池亭。山送云来长入梦，水浮花去不知名。烟草上东城。歌榭外，杨柳晚青青。收拾年华藏不住，暗传消息漏新声。无计奈流莺。
<p>
</ul>
<p align="center">定风波（六・多景楼）</p>
<ul>
    南徐好，多景在楼前。京口万家寒食日，淮南千里夕阳天。天际几重山。莺啼处，人倚画阑干。西寨烟深晴后色，东风春减夜来寒。花满过江船。
<p>
</ul>
<p align="center">定风波（七・金山寺化城阁）</p>
<ul>
    南徐好，浮玉旧花宫。琢破琉璃闲世界，化城楼阁在虚空。香雾锁重重。天共水，高下混相通。云外月轮波底见，倚阑人在一光中。此景与谁同。
<p>
</ul>
<p align="center">定风波（八・陈丞相宅西楼）</p>
<ul>
    南徐好，樽酒上西楼。调鼎勋庸还世事，镇江旌节从仙游。楼下水空流。桃李在，花月更悠悠。侍燕歌终无旧梦，画眉灯暗至今愁。香冷舞衣秋。
<p>
</ul>
<p align="center">定风波（九・苏学士宅绿杨村）</p>
<ul>
    南徐好，桥下绿杨村。两榭风流称郡守，二苏家世作州民。文彩动星辰。书万卷，今日富儿孙。三径客来消永昼，百壶酒尽过芳春。江月伴开尊。
<p>
</ul>
<p align="center">定风波（十・京口）</p>
<ul>
    南徐好，直下控淮津。山放凝云低凤翅，潮生轻浪卷龙鳞。清洗古今愁。
<p>
    天尽处，风水接西滨。锦里不传溪上信，杨花犹见渡头春。愁杀渡江人。
<p>
</ul>
<p align="center">念奴娇</p>
<ul>
    水枫叶下，乍湖光清浅。凉生商素。西帝宸游罗翠盖，拥出三千宫女。绛彩娇春，铅华掩昼，占断鸳鸯浦。歌声摇曳，浣纱人在何处。别岸孤袅一枝，广寒宫殿，冷落栖愁苦。雪艳冰肌羞淡泊，偷把胭脂匀注。媚脸笼霞，芳心泣露，不肯为云雨。金波影里，为谁长恁凝伫。
<p>
</ul>
<p align="center">蓦山溪</p>
<ul>
    年芳已远，凉夏疏疏雨。菊占此时开，背佳期、清秋何处。滴成金豆，弹破栗文圆，临水槛，倚风亭，全胜东篱暮。茱萸未结，谁是多情侣。菖叶与葵花，也相饶、也□羞妒。主人著意，何必念登高，浮酒面，解烦襟，消尽当筵暑。
<p>
</ul>
<p align="center">减字木兰花</p>
<ul>
    青条绿叶。结起蓬瀛连万叠。风引飘飘。下有红波引六鳌。
<p>
    五城烟敛。剪碎彩云红点点。帖在山腰。旁有斑斑雪未消。
<p>
</ul>
<p align="center">浣溪沙</p>
<ul>
    楚客才华为发扬。深林著意不相忘。梦成燕国正芬芳。莫把品名闲议拟，且看青凤羽毛长。十分领取面前香。
<p>
</ul>
<p align="center">醉花阴</p>
<ul>
    轻红蔓引丝多少。剪青兰叶巧。人向月中归，留下星钿，弹破真珠小。
<p>
    等闲不管春知道。多著绣帘围绕。只恐被东风，偷得馀香，分付闲花草。
<p>
</ul>
<p align="center">西江月</p>
<ul>
    味过华林芳蒂，色兼阳井沈朱。轻匀绛蜡里团酥。不比人间甘露。神鼎十分火棘，龙盘三寸红珠。清含冰蜜洗云腴。只恐身轻飞去。
<p>
</ul>
<p align="center">玉楼春</p>
<ul>
    飞香漠漠帘帷暖。一线水沈烟未断。红楼西畔小阑干，尽日倚阑人已远。黄梅雨入芭蕉晚。凤尾翠摇双叶短。旧年颜色旧年心，留到如今春不管。
<p>
</ul>
<p align="center">虞美人</p>
<ul>
    一番雨过年芳浅。袅袅心情懒。章台人过马嘶声。小眉不展恨盈盈。怨清明。烟柔露软湖东岸。恼乱春风惯。一声莺是故园莺。及至如今□闻处、又多情。
<p>
</ul>
<p align="center">蓦山溪</p>
<ul>
    黄金线软，玉露生轻润。青头破初芽，拂烟痕、一枝犹嫩。东风著意，不放舞间□，春渐暖，柔无力，依依怨和□。旗亭带晚，又是清明近。惹尽别离愁，约啼莺、深深与问。灞陵伤感，那更入阳关，扳折处，我无心，行人自多恨。
<p>
</ul>
<p align="center">诉衷情（春情）</p>
<ul>
    楚江南岸小青楼。楼前人舣舟。别来后庭花晚，花上梦悠悠。
<p>
    山不断，水空流，谩凝眸。建康宫殿，燕子来时，多少闲愁。
<p>
</ul>
<p align="center">诉衷情（建康）</p>
<ul>
    钟山影里看楼台。江烟晚翠开。六朝旧时明月，清夜满秦淮。寂寞处，两潮回。黯愁怀。汀花雨细，水树风闲，又是秋来。
<p>
</ul>
<p align="center">诉衷情（宝月山作）</p>
<ul>
    清波门外拥轻衣。杨花相送飞。西湖又还春晚，水树乱莺啼。闲院宇，小帘帏。晚初归。钟声已过，篆香才点，月到门时。
<p>
</ul>
<p align="center">诉衷情（春词）</p>
<ul>
    长桥春水拍堤沙。疏雨带残霞。几声脆管何处桥下有人家。宫树绿，晚烟斜。噪闲鸦。山光无尽，水风长在，满面杨花。
<p>
</ul>
<p align="center">诉衷情（寒食）</p>
<ul>
    涌金门外小瀛洲。寒食更风流。红船满湖歌吹，花外有高楼。晴日暖，淡烟浮。恣嬉游。三千粉黛，十二阑干，一片云头。
<p>
</ul>
<p align="center">蝶恋花</p>
<ul>
    开到杏花寒食近。人在花前，宿酒和春困。酒有尽时情不尽。日长只恁厌厌闷
<p>
    经岁别离闲与问。花上啼莺，解道深深恨。可惜断云无定准。不能为寄蓝桥信。
<p>
</ul>
<p align="center">柳梢青（吴中）</p>
<ul>
    岸草平沙。吴王故苑，柳袅烟斜。雨后寒轻，风前香软，春在梨花。行人一棹天涯。酒醒处、残阳乱鸦。门外秋千，墙头红粉，深院谁家。
<p>
</ul>
<p align="center">夏云峰（伤春）</p>
<ul>
    天阔云高，溪横水远，晚日寒生轻晕。闲阶静、杨花渐少，朱门掩、莺声犹嫩。悔匆匆、过却清明，旋占得馀芳，已成幽恨。都几日阴沈，连宵慵困。起来韶华都尽。怨入双眉闲斗损。乍品得情怀，看承全近。深深态、无非自许。厌厌意、终羞人问。争知道、梦里蓬莱，待忘了馀香，时传音信。纵留得莺花，东风不住，也则眼前愁闷。
<p>
</ul>
<p align="center">望江南</p>
<ul>
    成都好，蚕市趁遨游。夜放笙歌喧紫陌，春邀灯火上红楼。车马溢瀛洲。人散后，茧馆喜绸缪。柳叶已饶烟黛细，桑条何似玉纤柔。立马看风流。
<p>
</ul>
<p align="center">望江南</p>
<ul>
    成都好，药市晏游闲。步出五门鸣剑佩，别登三岛看神仙。缥缈结灵烟。云影里，歌吹暖霜天。何用菊花浮玉醴，愿求朱草化金丹。一粒定长年。
<p>
</ul>
<p align="center">南柯子（六和塔）</p>
<ul>
    金L蟠龙尾，莲开舞凤头。凉生宫殿不因秋。门外莫寻尘世，卷地江流。霁色澄千里，潮声带两洲。月华清泛浪花浮。今夜蓬莱归梦，十二琼楼。
<p>
</ul>
<p align="center">减字木兰花（李公麟山阴图）</p>
<ul>
    山阴道士。鹤目龟趺多秀气。右领将军。萧散精神一片云。东山太传。落落龙骧兼虎步。潦倒支公。穷骨零丁少道风。
<p>
</ul>
<p align="center">念奴娇（夏日避暑）</p>
<ul>
    故园避暑，爱繁阴翳日，流霞供酌。竹影筛金泉漱玉，红映薇花帘箔。素质生风，香肌无汗，绣扇长闲却。双鸾栖处，绿筠时下风箨。
<p>
    吹断舞影歌声，阳台人去，有当年池阁。佩结兰英凝念久，言语精神依约。燕别雕梁，鸿归紫塞，音信凭谁托。争知好景，为君长是萧索。
<p>
</ul>
<p align="center">惜双双（墨梅）</p>
<ul>
    庾岭香前亲写得。子细看，粉匀无迹。月殿休寻觅。姑射人来，知是曾相识。不要青春闲用力。也会寄、江南信息。著意应难摘。留与梨花，比并真颜色。
<p>
</ul>
<p align="center">洞仙歌</p>
<ul>
    广寒晓驾，姑射寻仙侣。偷被霜华送将去。过越岭、栖息南枝，匀妆面、凝酥轻聚。爱横管、孤度陇头声，尽拚得幽香，为君分付。水亭山驿，衰草斜阳，无限行人断肠处。尽为我、留得多情，何须待、春风相顾。任倒断、深思向梨花，也无奈寒食，几番春雨。
<p>
</ul>
<p align="center">楚宫春慢</p>
<ul>
    轻盈绛雪。乍团聚同心，千点珠结。画馆绣幄低飞，融融香彻。笑里精神放纵，断未许、年华偷歇。信任芳春都不管，淅淅南熏，别是一家风月。
<p>
    扁舟去后，回望处、娃宫凄凉凝咽。身似断云零落，深心难说。不与雕栏寸地，忍观著、漂流离缺。尽日厌厌总无语，不及高唐梦里，相逢时节。
<p>
</ul><p align="center">满庭芳</p>
<ul>
    晓日迎凉，烟华生翠，玉麟香转风轻。细丝钧管，罗绮拥芝庭。竞折蟠桃献寿，雨露罩，春下仙瀛。碧池上，龟游鹤舞，一曲奏长生。
<p>
    当年。嘉庆会，兰江秀气，星昴光灵。奄奕世余徽，同降元精。此日中吴太守，看看秉、廊庙钧衡。麒麟阁，功名第一，从此入丹青。
<p>
</ul>
<p align="center">踏莎行</p>
<ul>
    德感元精，岳方孕秀，才明渊智神兼授。飞鸣早应舜韶来，五符千骑难淹久。熊梦开祥，龟文献寿。龙香卷雾摇东斗。南天为现老人星，一时顶礼抬双神。
<p>
</ul>
<p align="center">满庭芳</p>
<ul>
    三月迟迟，牡丹时节，算来淑景方融。板舆闲暇，香雾锁花宫。曾侍瑶池宴席，三千女，深浅匀红。轻含笑，尊前认得，阿母旧慈容。
<p>
    倾心。齐献寿，一时倾倒，春在杯中。戏彩衣间作，喜气重重。更有天仙寄语，教皓鹤、双舞云空。人长命，花枝长在，岁又东风。
<p>
</ul>
<p align="center">醉蓬莱</p>
<ul>
    报一阳初动，二五q疏，履长时候。大昴星精，宛分灵储秀。早运钧衡，亟还貂衮，向载歌成后。书展仪形，承华羽翼，恩深惟旧。
<p>
    天眷难留，片帆归去，e水柯山，故人携手。枕月眠云，老华胥闲书。夕宴朝欢，况当加庆，献我公眉寿。五福千祥，山长水远，一樽芳酒。
<p>
</ul>
<p align="center">减字木兰花</p>
<ul>
    英花万蕊。醒□丹房玄石髓。烟驾来时。一勺仙翁手自随。
<p>
    旋煎松火。始觉醍醐直可可。扶起精神。洞里天闲日月新。
<p>
</ul>
<p align="center">踏莎行</p>
<ul>
    峻岳储灵，仙才命世。一枝便折东堂桂。丹霄岐路出蓬瀛，荀池便是翱翔地。
<p>
    香吐金猊，樽浮绿蚁。笙歌燕喜簪缨贵。松椿愿副况廷心，临梅更待和羹味。
<p>
</ul>
<p align="center">斗百花近拍</p>
<ul>
    九凤啸歌苑转。鹤舞长生排遍。采衣朱绂。醉挹绮园彭羡。香在云头，星宫寿纪重新，东斗瑞光昏见。嘉庆留西宴。酒乍醒时，便拥一封归传。雨露旧恩，长沙再膺天眷。还了宫符，前席受取丁宁，功业算来何晚。
<p>
</ul>
<p align="center">鹊踏枝</p>
<ul>
    几日中元初过复。七叶q疏，佳气生晴书。称庆源深流福厚。天精储粹干星斗。
<p>
    喜人高堂罗燕豆。风弄微凉，帘幕披香绣。暂倩灵龟言永寿。蟠桃花送长生酒。
<p>
</ul>
<p align="center">鹊踏枝</p>
<ul>
    一霎雕栏疏雨罢。三月十三，曾是寒食夜。尽日暖香熏柏麝。西施醉起留归驾。
<p>
    酒满玻璃花艳冶。莫负春心，快饮千钟罢。春在燕堂帘幕下。年芳不问东君借。
<p>
</ul>
<p align="center">柳垂金</p>
<ul>
    中春天气禁烟暖。余七叶，丹q未卷。海岳灵辉储庆远。降非熊，运符亨旦。
<p>
    宝雾香凝，非锦筵红荐。永算金尊屡满，酒里千年春烂漫。共朱颜，镇长相见。
<p>
</ul>
<p align="center">西江月</p>
<ul>
    耐老花间的子，长生海里明珠。南天星象降真符。五福同行同住。
<p>
    秀骨养成犀顶，被人唤作龙驹。传家事业有诗书。富贵功名看取。
<p>
</ul>
<p align="center">西江月</p>
<ul>
    乙未河清九曲，神霄瑞降群仙。唯公珠宠最华年。高侍玉皇香案。
<p>
    富贵鹏程九万，康宁鹤算三千。功成拔宅上青天，愿厕庭中鸡犬。
<p>
</ul>
<p align="center">念奴娇（寿吴书监）</p>
<ul>
    延陵福绪，蔼遗芳余庆，直至如今。帝锡朋龟曾献策，早揖丹桂华簪。一代荣名，三州遗爱，留入歌吟。归来湖山付得，依旧闲心。
<p>
    延赏报德推封。名迁书临，喜天恩垂临。拜舞龙香迁注想，丹阙拖紫垂金。酒满霞觞，期君眉寿，千岁与披衿。年年风月，两行门外桐阴。
<p>
</ul>
<p align="center">步蟾宫</p>
<ul>
    仙郎心似长江阔。妾意如、波间明月。相随定、一带向东流，共宴乐、无时暂歇。
<p>
    长生只在长欢悦。除此外、总应虚设。笙歌里、身住几何年，十字儿、头边下撇。
<p>
</ul>
<p align="center">步蟾宫</p>
<ul>
    凤帘舞带花铺绣。水沉暖、祥烟迷书。凤街灯照蕊珠筵，韵双g、钧声已奏。
<p>
    绮罗人劝千秋寿。吉祥满、十分芳酒。愿人间、嘉庆一千年，共南极、东华长久。
<p>
</ul>
<p align="center">醉蓬莱</p>
<ul>
    过灵香一炷，燕馆清虚，晚窗风细。雨入园林，荡凝烟摇曳。天上春融，暖移残腊，早信音来至。宫粉龙香，一时尤耄江梅轻蕊。
<p>
    人在瑶山，九仙书府，静与义皇，澹然相对。锦琴无声，鼓一轩和气。丹枝高枝，旧香芬馥，惹赐袍春翠。再揖文章，声名定与，渊云相继。
<p>
</ul>
<p align="center">步蟾宫</p>
<ul>
    长庚星驭重来日，结灵秀、东阳清骨。过中秋，两夜水犹圆，五福降、先宫第一。鹤书新自金门出。乍受得、王宫缨绂。更登仙。上与长年，倩东斗、真人按笔。
<p>
</ul>
<p align="center">醉蓬莱</p>
<ul>
    骤西风凄惨，秋昊平分，晚收清书。素月潜生，倚危墙时候。渐照芳樽，前中孤影，喜暂时为友。醉学吴儿，狂歌乱拍，蹁跹双袖。
<p>
    堪叹从来，误了词赋，进取才能，桂枝难勾。纵得虚名，与平生相负。缰锁尘埃，愿怀圭组，强剑眉低首。平地神仙，清凉世界，君曾知否。
<p>
</ul>
<p align="center">醉蓬莱</p>
<ul>
    望金华真界，宝婺星垣，瑞符玄动。羽葆来游，有八鸾环拥。日在龙房，下弦平月，见崧岳生申。天上三奇，人间五福，一齐景宠。
<p>
    骞树七台，紫微金简，授延年，大椿腾颂。玉液称觞，引长生歌送。彩雾笼云，舞香花萼，降蕊珠仙众。太史多才，功成异日，鸣箫双凤。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
