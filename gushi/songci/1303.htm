<html>
<head>
<title>古诗库：全宋词：吕同老</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">吕同老<p align="center">天香（宛委山房拟赋龙涎香）</p>
<ul>
    冰片熔肌，水沈换骨，蜿蜒梦断瑶岛。翦碎腥云，杵匀枯沫，妙手制成翻巧。金篝候火，无似有、微薰初好。帘影垂风不动，屏深护春宜小。
<p>
    残梅舞红褪了。佩珠寒、满怀清峭。几度酒余重省，旧愁多少。荀令风流未减，怎奈向飘零赋情老。待寄相思，仙山路杳。
<p>
</ul>
<p align="center">水龙吟（浮翠山房拟赋白莲）</p>
<ul>
    素肌不污天真，晓来玉立瑶池里。亭亭翠盖，盈盈素靥，时妆净洗。太液波翻，霓裳舞罢，断魂流水。甚依然、旧日浓香淡粉，花不似、人憔悴。
<p>
    欲唤凌波仙子。泛扁舟、浩波千里。只愁回首，冰帘半掩，明乱坠。月影凄迷，露花零落，小阑谁倚。共芳盟，犹有双栖雪鹭，夜寒惊起。
<p>
</ul>
<p align="center">齐天乐（余闲书院拟赋蝉）</p>
<ul>
    绿阴初蔽林塘路，凄凄乍流清韵。倦咽高槐，惊嘶别柳，还忆当时曾听。西窗梦醒。叹弦绝重调，珥空难整。绰约冰绡，夜深谁念露华冷。
<p>
    不知身世易老，一声声断续，频报秋信。坠叶山明，疏枝月月，惆怅齐姬薄幸。余音未尽。早枯翼飞仙，暗嗟残景。见洗冰奁，怕翻双翠鬓。
<p>
</ul>
<p align="center">桂枝香（天柱山房拟赋蟹）</p>
<ul>
    松江岩侧。正乱叶坠红，残浪收碧。犹记灯寒暗聚，簖疏轻入。休嫌郭索尊前笑，且开颜、其倾芳液。翠橙丝雾，玉葱浣雪，嫩黄初擘。
<p>
    自那日、新诗换得。又几度相逢，落潮秋色。常是篱边早菊，慰渠岑寂。如今谩江山兴，更谁怜、草泥踪迹。但将身世，浮沈醉乡，旧游休忆。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
