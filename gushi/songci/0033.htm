<html>
<head>
<title>古诗库：全宋词：谢逸</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">谢逸<p align="center">蝶恋花</p>
<ul>
    豆蔻梢头春色浅。新试纱衣，拂袖东风软。红日三竿帘幕卷。画楼影里双飞燕。
<p>
    拢鬓步摇青玉碾。缺样花枝，叶叶蜂儿颤。独倚阑干凝望远。一川烟草平如剪。
<p>
</ul>
<p align="center">踏莎行</p>
<ul>
    柳絮风轻，梨花雨细。春阴院落帘垂地。碧溪影里小桥横，青帘市上孤烟起。
<p>
    镜约关情，琴心破睡。轻寒漠漠侵鸳被。酒醒霞散脸边红，梦回山蹙眉间翠。
<p>
</ul>
<p align="center">菩萨蛮</p>
<ul>
    暄风迟日春光闹。蒲萄水绿摇轻棹。两岸草烟低。青山啼子规。
<p>
    归来愁未寝。黛浅眉痕沁。花影转廊腰。红添酒面潮。
<p>
</ul>
<p align="center">菩萨蛮</p>
<ul>
    e纹波面浮涑力鸟，。蒲芽出水参差碧。满院落梅香。柳梢初弄黄。
<p>
    衣轻红袖皱。春困花枝瘦。睡起玉钗横。隔帘闻晓莺。
<p>
</ul>
<p align="center">采桑子</p>
<ul>
    楚山削玉云中碧，影落沙汀。秋水澄凝。一抹江天雁字横。
<p>
    金钱满地西风急，红蓼烟轻。帘外砧声。惊起青楼梦不成。
<p>
</ul>
<p align="center">采桑子</p>
<ul>
    冰霜林里争先发，独压群花。风送清笳。更引轻烟淡淡遮。
<p>
    抱墙溪水弯环碧，月色清华。疏影横斜。恰似林逋处士家。
<p>
</ul>
<p align="center">采桑子</p>
<ul>
    冷猿寒雁淮山远，风袅青帘。飞雪廉纤。莫道空中是撒盐。
<p>
    到时乳鹊喧梧影，晓卷疏帘。彩服巡檐。索共梅花笑语添。
<p>
</ul>
<p align="center">西江月</p>
<ul>
    落寞寒香满院，扶疏清影侵门。雪消平野晚烟昏。睡起懒匀檀粉。
<p>
    皎皎风前玉树，盈盈月下冰魂。南枝春信夜来温。便觉肌肤瘦损。
<p>
</ul>
<p align="center">西江月</p>
<ul>
    花额上堆翠葆，远山横处星眸。绛宫深锁暮云浮。月破黄昏时候。
<p>
    谁谓霞衣玉简，便孤彩凤秦楼。桃源不禁昔人游。曾是刘郎邂逅。
<p>
</ul>
<p align="center">西江月（陈y・席上）</p>
<ul>
    窄袖浅笼温玉，修眉淡扫遥岑。行时云雾绕衣襟。步步莲生宫锦。
<p>
    菊与秋烟共晚，酒随人意俱深。尊前有客动琴心。醉后清狂不禁。
<p>
</ul>
<p align="center">西江月</p>
<ul>
    宝柱横云雁影，朱弦隔叶莺声。风生玉指晚寒清。官样轻黄袖冷。
<p>
    饮罢尚留余意，曲终自有深情。归来江上数峰青。梅水横斜夜永。
<p>
</ul>
<p align="center">西江月（代人上许守生日）</p>
<ul>
    滴滴金盘露冷，萧萧玉宇风清。长庚入梦晓窗明。淡月微云耿耿。
<p>
    松竹五峰秋色，笙歌三市欢声。华堂开宴拥娉婷。天上人间共庆。
<p>
</ul>
<p align="center">西江月（送朱泮英）</p>
<ul>
    青锦缠条佩剑，紫丝络辔飞骢。入关意气喜生风。年少胸吞云梦。
<p>
    金阙日高露泣，东华尘软香红。争看荀氏第三龙。春暖桃花浪涌。
<p>
</ul>
<p align="center">西江月（木芙蓉）</p>
<ul>
    晓艳最便清露，晚红偏怯斜阳。移根栽近菊花傍。蜀锦翻成新样。
<p>
    坐客联挥玉尘，歌词细琢琼章。从今故事记溪堂。岁岁携壶共赏。
<p>
</ul>
<p align="center">西江月</p>
<ul>
    木末谁攀新萼，雪消自种前庭。莫嫌开过尚盈盈。似待诗人醉咏。
<p>
    霜后最添妍丽，风中更觉娉婷。影摇溪水一湾清。妆罢晓临鸾镜。
<p>
</ul>
<p align="center">西江月</p>
<ul>
    密雪未知肤白，夜寒已觉香清。振芳堂下月盈庭。踏碎横斜疏影。
<p>
    且醉杯中绿蚁，休辞笛里清声。东君催促子青青。滋味要调金鼎。
<p>
</ul>
<p align="center">南歌子</p>
<ul>
    雨洗溪光净，风掀柳带斜。画楼朱户玉人家。帘外一眉新月、浸梨花。
<p>
    金鸭香凝袖，铜荷烛映纱。凤盘宫锦小屏遮。夜静寒生春笋、理琵琶。
<p>
</ul>
<p align="center">虞美人</p>
<ul>
    碧梧翠竹交加影。角簟纱厨冷。疏云淡月媚横塘。一阵荷花风起、隔帘香。
<p>
    雁横天末无消息。水阔吴山碧。刺桐花上蝶翩翩。唯有夜深清梦、到郎边。
<p>
</ul>
<p align="center">虞美人</p>
<ul>
    角声吹散梅梢雪。疏影黄昏月。落英点点拂阑干。风送清香满院、作轻寒。
<p>
    花瓷羯鼓催行酒。红袖掺掺手。曲声未彻宝杯空。饮罢香薰翠被、锦屏中。
<p>
</ul>
<p align="center">虞美人</p>
<ul>
    风前玉树王仓金韵。碧落佳期近。疏云影里鹊桥低。檐外一弯新月、印修眉。
<p>
    星河渐晓铜壶噎。又是经年别。此情莫与玉人知。引起旧家离恨、泪珠垂。
<p>
</ul>
<p align="center">谒金门</p>
<ul>
    帘外雨，洗尽楚乡残暑。白露影边霞一缕。绀碧江天暮。
<p>
    沈水烟横香雾，茗碗浅浮琼乳。卧听鹧鸪啼竹坞。竹风清院宇。
<p>
</ul>
<p align="center">如梦令</p>
<ul>
    花落莺啼春暮。陌上绿杨飞絮。金鸭晚香寒，人在洞房深处。无语。无语，叶上数声疏雨。
<p>
</ul>
<p align="center">如梦令</p>
<ul>
    门外落花流水。日暖杜鹃声碎。蕃马小屏风，一枕画堂春睡。如醉，如醉。正是困人天气。
<p>
</ul>
<p align="center">青玉案</p>
<ul>
    芦花飘雪迷洲渚。送秋水、连天去。一叶小舟横别浦。数声鸿雁，两行鸥鹭。天淡潇湘暮。
<p>
    蓬窗醉梦惊箫鼓。回首青楼在何处。柳岸风轻吹残暑。菊开青蕊，叶飞红树。江上潇潇雨。
<p>
</ul>
<p align="center">好事近</p>
<ul>
    疏雨洗烟波，雨过满江秋色。风起白鸥零乱，破岚光深碧。
<p>
    荻花枫叶只供愁，清吟写岑寂。吟罢倚阑无语，听一声羌笛。
<p>
</ul>
<p align="center">临江仙（重九）</p>
<ul>
    木落江寒秋色晚，飕飕吹帽风清。丹枫楼外捣衣声。登高怀远，山影雁边横。
<p>
    露染宫黄庭菊浅，茱萸烟拂红轻。尊前谁整醉冠倾。酒香薰脸，落日断霞明。
<p>
</ul>
<p align="center">临江仙</p>
<ul>
    玉树临风宾欲散，黄昏约马嘶庭。幽欢未尽有余清。琼糜方一啜，银烛已双擎。
<p>
    坐久香津生齿颊，何须五斗消酲。艳歌声里醉魂醒。明年思此会，旌旆想登瀛。
<p>
</ul>
<p align="center">减字木兰花（七夕）</p>
<ul>
    荷花风细，乞巧楼中凉似水。天幕低垂。新月弯环浅晕眉。
<p>
    桥横乌鹊，不负年年云外约。残漏疏钟。肠断朝霞一缕红。
<p>
</ul>
<p align="center">减字木兰花</p>
<ul>
    疏疏密密，U卜林中飞玉出。妒舞欺梅。悠扬随风去却回。
<p>
    遥岑玉刻，不见云中浮寸碧。夜色清妍。庭下交光月午天。
<p>
</ul>
<p align="center">渔家傲</p>
<ul>
    秋水无痕清见底。蓼花汀上西风起，一叶小舟烟雾里。兰棹舣，柳条带雨穿双鲤。
<p>
    自叹直钩无处使。笛声吹彻云山翠，落霜刀红缕细，新酒美。醉来独枕莎衣睡。
<p>
</ul>
<p align="center">清平乐</p>
<ul>
    晓风残角，月里梅花落。宿雨醒时滋味恶。翠被轻寒漠漠。
<p>
    梦回一点相思，远山暗蹙双眉。不觉肌肤瘦玉，但知带减腰围。
<p>
</ul>
<p align="center">清平乐</p>
<ul>
    花边柳际，已渐知春意。归信不知何日是。旧恨欲拚无计。
<p>
    故人零落西东，题诗待倩归鸿。惟有多情芳草，年年处处相逢。
<p>
</ul>
<p align="center">蓦山溪（月夜）</p>
<ul>
    霜清木落，深院帘栊静。池面卷烟波，莹香水、一奁明镜。修筠拂槛，疏翠挽婵娟，山雾敛，水云收，野阔江天迥。
<p>
    红消醉玉，酒面风前醒。罗幕护轻寒，锦屏空、金炉烬冷。星横参昂，梅径月黄昏，清梦觉，浅眉颦，窗外横斜影。
<p>
</ul>
<p align="center">玉楼春</p>
<ul>
    弄晴数点梨梢雨。门外画桥寒食路。杜鹃飞破草间烟、蛱蝶惹残花底露。
<p>
    东君著意怜樊素。一段韶华都付与。妆成不管露桃嗔，舞罢从教风柳妒。
<p>
</ul>
<p align="center">玉楼春（王守生日）</p>
<ul>
    横塘晕浅琉璃莹。绿叶阴浓庭院静。樱桃熟后麦秋凉，芍药开时槐夏永。
<p>
    蓬莱阁下红尘境。青羽扇低摇凤影。庭前玉树一枝春，香雾和烟新月冷。
<p>
</ul>
<p align="center">玉楼春</p>
<ul>
    个中怀抱谁排遣。恻恻轻寒风剪剪。细思梅蕊晚香浓，争似柳梢春色浅。
<p>
    娇口化道字歌声软。醉后微涡回笑靥。更无卓氏白头吟，只有卢郎年少恨。
<p>
</ul>
<p align="center">玉楼春（王守生日）</p>
<ul>
    青钱点水圆荷绿。解箨新篁森嫩玉。轻风冉冉楝花香，小雨丝丝梅子熟。
<p>
    华堂烛烬零金粟。人在洞天三十六。昭华吹彻管声寒，声入寿觞红浪蹙。
<p>
</ul>
<p align="center">武陵春（茶）</p>
<ul>
    画烛笼纱红影乱，门外紫骝嘶。分破云团月影亏。雪浪皱清漪。
<p>
    捧碗纤纤春笋瘦，乳雾泛冰瓷。两袖清风拂袖飞。归去酒醒时。
<p>
</ul>
<p align="center">武陵春（送任民望归丰城）</p>
<ul>
    拍岸蒲萄江水碧，柳带挽归。破闷琴风绕袖凉。蔌蔌楝花香。
<p>
    淡烟疏雨随宜好，何处不潇湘。愿作双飞老凤皇。莫学野鸳鸯。
<p>
</ul>
<p align="center">浪淘沙（上元）</p>
<ul>
    料峭小桃风。凝淡春容。宝灯山列半天中。丽服靓妆携手处，笑语匆匆。
<p>
    酒滴小槽红。一饮千钟。铜荷擎烛绛纱笼。归去笙歌喧院落，月照帘栊。
<p>
</ul>
<p align="center">鹧鸪天</p>
<ul>
    桐叶成阴拂画檐。清风凉处卷疏帘。红绡舞袖萦腰柳，碧玉眉心媚脸莲。
<p>
    愁满眼，水连天。香笺小字倩谁传。梅黄楚岸垂垂雨，草碧吴江淡淡烟。
<p>
</ul>
<p align="center">鹧鸪天</p>
<ul>
    金节平分院落凉。黄昏帘幕卷西厢。冰轮碾碎粼粼碧，玉斧修成练练光。
<p>
    低照户，巧侵床。锦袍起舞谪仙狂。鹊飞影里觥筹乱，桂子风前笑语香。
<p>
</ul>
<p align="center">鹧鸪天</p>
<ul>
    红晕香腮粉未匀。梳妆闲淡稳精神。谁知碧嶂清溪畔，也有姚家一朵春。
<p>
    眉黛浅，为谁颦。莫将心事付朝云。坐中有客肠应断，忘了酴架下人。
<p>
</ul>
<p align="center">鹧鸪天</p>
<ul>
    水阔天低雁字横。小春时节晚寒清。梅梢月上纷纷白，竹坞风来冉冉轻。
<p>
    人似玉，酒如渑。入关意气喜风生。坐中有客联镳去，谁唱阳关第四声。
<p>
</ul>
<p align="center">浣溪沙</p>
<ul>
    楼阁帘垂乳燕飞。圆荷细细点清溪。薰风破闷晚凉时。
<p>
    玉轸琴边兰思远，霜纨扇里翠眉低。柔蓝衫子闹蜂儿。
<p>
</ul>
<p align="center">燕归梁</p>
<ul>
    六曲阑干翠幕垂。香烬冷金猊。日高花外啭黄鹂。春睡觉、酒醒时。
<p>
    草青南浦，云横西塞，锦字杳无期。东风只送柳绵飞。全不管、寄相思。
<p>
</ul>
<p align="center">千秋岁</p>
<ul>
    楝花飘砌。蔌蔌清香细。梅雨过，萍风起。情随湘水远，梦绕吴峰翠。琴书倦，鹧鸪唤起南窗睡。
<p>
    密意无人寄。幽恨凭谁洗。修竹畔，疏帘里。歌余尘拂扇，舞罢风掀袂。人散后，一钩淡月天如水。
<p>
</ul>
<p align="center">南乡子</p>
<ul>
    浅色染春衣。衣上双双小雁飞。袖卷藕丝寒玉瘦，弹棋。赢得尊前酒一卮。
<p>
    冰雪拂胭脂。绛蜡香融落日西。唱彻阳关人欲去，依依。醉眼横波翠黛低。
<p>
</ul>
<p align="center">醉落魄</p>
<ul>
    霜砧声急。潇潇疏雨梧桐湿。无言独倚阑干立。帘卷黄昏，一阵西风入。
<p>
    年时画阁佳宾集。玉人檀板当筵执。银瓶已断丝绳汲。莫话前欢，忍对屏山泣。
<p>
</ul>
<p align="center">鹊桥仙</p>
<ul>
    蝶飞烟草，莺啼云树，满院垂杨阴绿。轻风飘散杏梢红，更吹皱、池波如e。
<p>
    珠帘日晚，银屏人散，楼上醉横霜竹。一春若道不相思，缘底事、红绡褪玉。
<p>
</ul>
<p align="center">江神子</p>
<ul>
    一江秋水碧湾湾。绕青山。玉连环。帘幕低垂，人在画图间。闲抱琵琶寻旧曲，弹未了，意阑珊。
<p>
    飞鸿数点拂云端。倚阑看。楚天寒。拟倩东风，吹梦到长安。恰似梨花春带雨，愁满眼，泪阑干。
<p>
</ul>
<p align="center">江神子</p>
<ul>
    杏花村馆酒旗风。水溶溶。扬残红。野渡舟横，杨柳绿阴浓。望断江南山色远，人不见，草连空。
<p>
    夕阳楼外晚烟笼。粉香融。淡眉峰。记得年时，相见画屏中。只有关山今夜月，千里外，素光同。
<p>
</ul>
<p align="center">点绛唇</p>
<ul>
    九日登高，倚楼人在秋空半。汝江如练。碧影涵云t。
<p>
    醉看茱萸，定是明年健。清尊满。菊花黄浅。偏入陶潜眼。
<p>
</ul>
<p align="center">点绛唇</p>
<ul>
    金气秋分，风清露冷秋期半。凉蟾光满。桂子飘香远。
<p>
    素练宽衣，仙仗明飞观。霓裳乱。银桥人散。吹彻昭华管。
<p>
</ul>
<p align="center">七娘子</p>
<ul>
    风剪冰花飞零乱。映梅梢、素影摇清浅。绣幄寒轻，兰薰烟暖。艳歌催得金荷卷。
<p>
    游梁已觉相如倦。忆去年、舟渡淮南岸。别后销魂，冷猿寒雁。角声只送黄昏怨。
<p>
</ul>
<p align="center">卜算子</p>
<ul>
    烟雨幂横塘，绀色涵清浅。谁把并州快剪刀，剪取吴江半。
<p>
    隐几岸乌巾，细葛含风软。不见柴桑避俗翁，心共孤云远。
<p>
</ul>
<p align="center">醉桃源</p>
<ul>
    花枝破蕾柳梢青。春寒拂面轻。一眉新月影三星。铜荷烛烬零。
<p>
    低凤扇，袅霓旌。珊珊环声。坐间谁识许飞琼。对郎仙骨清。
<p>
</ul>
<p align="center">醉桃源</p>
<ul>
    风飘万点落花飞。残红枝上稀。平芜叶上淡烟迷。那堪春鸟啼。
<p>
    风细细，日迟迟。轻纱叠雪衣。多情多病懒追随。玉人应恨伊。
<p>
</ul>
<p align="center">醉桃源（雪）</p>
<ul>
    晨光晓色扫檐晶。寒斋蝶梦惊。乱飘鸳瓦细无声。游扬柳丝轻。
<p>
    书幌冷，竹窗明。柴门只独扃。一尊浊酒为谁倾。梅花相对清。
<p>
</ul>
<p align="center">望江南</p>
<ul>
    临川好，柳岸转平沙。门外澄江丞相宅，坛前乔木列仙家。春到满城花。
<p>
    行乐处，舞袖卷轻纱。谩摘青梅尝煮酒，旋煎白雪试新茶。明月上檐牙。
<p>
</ul>
<p align="center">望江南</p>
<ul>
    临川好，山影碧波摇。鱼跃冰池飞玉尺，云横石廪拂鲛绡。高树竹萧萧。
<p>
    寒食近，湖水绿平桥。繁杏梢头张锦旆，垂杨阴里系兰桡。游客解金貂。
<p>
</ul>
<p align="center">柳梢青（离别）</p>
<ul>
    香肩轻拍。尊前忍听，一声将息。昨夜浓欢，今朝别酒，明日行客。
<p>
    后回来则须来，便去也、如何去得。无限离情，无穷江水，无边山色。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
