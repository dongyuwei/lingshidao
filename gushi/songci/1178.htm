<html>
<head>
<title>古诗库：全宋词：丁默</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">丁默<p align="center">齐天乐（重游番阳）</p>
<ul>
    两株烟柳荒城外，依依暮帆曾驻。小扇障尘，轻舆贴岸，谁料重行吟处。流光暗度。怅兰溆春移，苇汀秋聚。可奈清愁，快呼艇子载将去。
<p>
    中年怀抱易感，甚风花水叶，犹似孤旅。伴鹤幽期，随莺乐事，还是情乘意负。衣尘帽土。但镜堪羞，贺囊偏□。待报山灵，莫教云壑妒。
<p>
</ul>
<p align="center">华胥引</p>
<ul>
    论交眉语，惜别心啼，费情不少。蕙渺溱期，苹深汜经轻误了。几度金铸相思，又燕紧鸿杳。谁料如今，被莺闲占春早。
<p>
    频把愁勾，惜鸦云、娇红犹绕。浑拚如梦，争奈枕酲屏晓。欲寄芙蓉香半握，怕不禁秋恼。重是亲逢，片帆双度天杪。
<p>
</ul>
<p align="center">齐天乐（庚戈元夕都下遇赵立之）</p>
<ul>
    倦去休雨风还作，交相醒花苏柳。字满吟灰，痕添坐席，赢得新愁痴守。归期未有。负小院移兰，故园尝韭。谩道春来，沈腰惟觉似秋瘦。
<p>
    烧灯时候是也，楚津留野艇，曾趁芳友。问月赊晴，凭春买夜，明月添香解酒。□知别久。怅帝陌论心，客尘侵首。戏鼓声中，旧情犹在否。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
