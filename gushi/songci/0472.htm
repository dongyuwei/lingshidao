<html>
<head>
<title>古诗库：全宋词：韩琦</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">韩琦<p align="center">点绛唇</p>
<ul>
    病起恹恹、画堂花谢添憔悴。乱红飘砌。滴尽胭脂泪。
<p>
    惆怅前春，谁向花前醉。愁无际。武陵回睇。人远波空翠。
<p>
</ul>
<p align="center">安阳好</p>
<ul>
    安阳好，形势魏西州。曼衍山川环故国，升平歌吹沸高楼。和气镇飞浮。
<p>
    笼画陌，乔木几春秋。花外轩窗排远岫，竹间门巷带长流。风物更清幽。
<p>
</ul>
<p align="center">安阳好</p>
<ul>
    安阳好，戟户使君宫。白昼锦衣清宴处，铁楹丹榭画图中。壁记旧三公。
<p>
    棠讼悄，池馆北园通。夏夜泉声来枕簟，春来花气透帘栊。行乐兴何穷。
<p>
</ul>
<p align="center">望江南</p>
<ul>
    维扬好，灵宇有琼花。千点真珠擎素蕊，一环明玉破香葩。芳艳信难加。
<p>
    如雪貌，绰约最堪夸。疑是八仙乘皓月，羽衣摇曳上云车。来会列仙家。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
