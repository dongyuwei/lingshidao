<html>
<head>
<title>古诗库：全宋词：刘子寰</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">刘子寰<p align="center">齐天乐（寿史沧洲）</p>
<ul>
    雅歌堂下新堤路。柳外行人相语。碧藕开花，金桃结子，三见使君初度。楼台北渚。似画出西湖，水云深处。彩o双飞，水亭开宴近重午。
<p>
    溪蒲堪荐绿醑，幔亭何惜，为曾孙留住。碧水吟哦，沧洲梦想，未放舟横野渡。维申及甫。正夹辅中兴，擎天作柱。愿祝嵩高，岁添长命缕。
<p>
</ul>
<p align="center">花发沁园春（呈史沧洲）</p>
<ul>
    换谱伊凉，选歌燕赵，一番乐事重起。花新笑靥，柳软纤腰，济楚众芳围里。年年佳会。长是傍、清明天气。正魏紫衣染天香。蜀妆红破春睡。
<p>
    一簇猩罗凤翠。遍东园西城，点检芳事。铃斋吏散，昼馆人稀，几阕管弦清脆。人生适意。流转共、风光游戏。到遇景，取次成欢。怎教良夜休醉。
<p>
</ul>
<p align="center">玉楼春（题小竿岭）</p>
<ul>
    今来古往吴京道。岁岁荣枯原上草。行人几度到江滨，不觉身随风树老。
<p>
    蒲花易晚芦花早。客里光阴如过鸟。一般垂柳短长亭，去路不如归路好。
<p>
</ul>
<p align="center">沁园春（西岩三涧）</p>
<ul>
    云壑泉泓，小者如杯，大者如罂。更石筵平莹，宽容数客，淙流回激，环绕飞觥。三涧交流，两崖悬瀑，捣雪飞霜落翠屏。经行处，有丹荑碧草，古木苍藤。
<p>
    徘徊却倚山楹。笑山水娱人若有情。见傍回侧转，峰峦叠叠，欲穷还有，岩谷层层。仰视云间，茅茨鸡犬。疑是仙家来避秦。青林表，望烟霞缥缈，隐隐鸾笙。
<p>
</ul>
<p align="center">贺新郎（登玉田峰）</p>
<ul>
    拄杖凌高绝。望千山隐隐，波澜动摇天末。下有白云平远壑，涌起潮头喷雪。浸绝岛、孤峰出没。赤县神州何处是，但风烟、杳杳迷空阔。呼不见，古人物。
<p>
    碧松枝下青瑶石。举头看、长空湛湛，淡琉璃色。上界星辰多官府，夸父忙鞭日月。任兔走、乌飞超忽。宇宙茫茫如许大，百年间、何用争优劣。身世事，一毛发。
<p>
</ul>
<p align="center">满江红（风泉峡观泉）</p>
<ul>
    云壑飞泉，蒲根下、悬流陆续。堪爱处、石池湛湛，一方寒玉。暑际直当磐石坐，渴来自引悬瓢掬。听冷冷、清响泻琮b，胜丝竹。
<p>
    寒照胆，消炎燠。清彻骨，无尘俗。笑幽人忻玩，滞留空谷。静坐时看松鼠饮，醉眠不碍山禽浴。唤仙人、伴我酌琼瑶，餐秋菊。
<p>
</ul>
<p align="center">霜天晓角（春愁）</p>
<ul>
    横阴漠漠。似觉罗衣薄。正是海棠时候，纱窗外、东风恶。
<p>
    惜春春寂寞。寻花花冷落。不会这些情味，元不是、念离索。
<p>
</ul>
<p align="center">洞仙歌（寄刘令君潜夫）</p>
<ul>
    风餍雨足，也解为花地。收拾浮云放新霁。爱调亭小翠，点滴猩红，新妆了，妃子朝来睡起。
<p>
    遥知春有主，整顿欢娱，兴在新亭锦围底。便选歌燕赵，授简邹枚，须记作他日，城山盛事。笑东君不用管杨花，任飞去天涯，在东风里。
<p>
</ul><p align="center">书锦堂</p>
<ul>
    上缺思纵步，时自驻篮舆，策杖荒郊。为有柔荑可坐，野菜时挑。思忆家山行乐处，片心时逐野云飘。歌长铗、遥寄故人，归路赋隐辞招。
<p>
</ul>
<p align="center">解语花（雪）</p>
<ul>
    龙沙殿腊，兔苑留寒，花照冰壶夜。乱山平野。装珠树满眼，买春无价。墙头苑下。浑不见、桃夭杏冶。凝趁风、庚岭寒梅，触处都飘谢。
<p>
    吹面峭寒未怕。览瑶池万里，飞观高榭。霓旌鹤驾。歌黄竹、胜跃踏青骄马。峰峦似画。但点缀、片时相借。惊望中、玉宇琼楼，残溜空鸳瓦。
<p>
</ul>
<p align="center">玉漏迟（夏）</p>
<ul>
    翠草侵园径。阴阴夏木，鸣鸠相应。纵目江天，窈窈雨昏烟暝。屋角黄梅乍熟，听落颗、时敲金井。深院静。间阶自长，花砖苔晕。
<p>
    楼居簟枕清凉，尽永日阑于，与谁同凭。旧社鸥盟，零落断无音信。辽鹤追思旧事，向华表、空吟遣恨。萦念损。休怪暮年多病。
<p>
</ul>
<p align="center">醉蓬莱</p>
<ul>
    访莺花陈迹，姚魏遗风，绿阴成幄。尚有馀香，付宝阶红叶。淮海维阳，物华天产，未觉输京洛。时世新妆，施朱傅粉，依然相若。
<p>
    束素腰纤，捻红唇小，鄣袖娇看，倚阑柔弱。玉佩琼琚，劝王孙行乐。况是韵华，为伊挽驻，未放离情薄。顾盼阶前，留连醉里，莫教零落。
<p>
</ul>
<p align="center">阮郎归</p>
<ul>
    长条袅袅串红绡。无风时自摇。十分娇艳更苗条。春情态娇。
<p>
    风影舞，露痕潮。买来和蝶饶。故园愁绝楚宫腰。相逢恨怎销。
<p>
</ul>
<p align="center">好事近</p>
<ul>
    秋色到东篱，一种露红先占。应念金英冷淡，摘胭脂浓染。
<p>
    依稀十月小桃花，霜蕊破霞脸。何事渊明风致，却十分娇艳。
<p>
</ul>
<p align="center">醉蓬莱（寿参政）</p>
<ul>
    正霜浮菊浅，露染枫深，九秋佳景。梅报南枝，一点和羹信。峻岳生申，太山瞻鲁，瑞启千年运。飞帛奎文，仪皇韶祉，明良相庆。
<p>
    岁值丰登，道方开泰，塞骑尘收，海鲸波静。几斗■枢，仰三阶平正。保定乾坤，亲扶日月，万宇同歌咏。此寿彭珊，侔勋周召，致君尧舜。
<p>
</ul>
<p align="center">醉蓬莱（寿史令人）</p>
<ul>
    正花深绣阁，带拂流酥，暖帘初试。窈窕笙歌，拥新鲜珠翠。艳菊留金，早梅催粉，趁得瑶池会。画馆凝香，仙家正住，芙蓉城里。
<p>
    裼寝开祥，玉枝祝寿，列院欢娱，满堂佳端。福寿双星，现碧霄云际。京兆时妆，如皋乐事，占世间荣贵。象服鱼轩，疏封大国，齐眉千岁。
<p>
</ul>
<p align="center">霜天晓角（子庆母八十）</p>
<ul>
    满前儿女。今日都欢聚。今也阿弥八十，儿也五十五案此句缺一字。
<p>
    瓷瓯并瓦注。山歌和社舞。但管年年强健，妆成个、西王母。
<p>
</ul>
<p align="center">沁园春（庆叶镇・五月初八）</p>
<ul>
    长寿真人，玉■琼裾，霞衣月裳。趁桃迎初度，千年方熟，蒲经端午，三日留春。兰杜绥旌，芙蓉搴盖，飞下清源云水乡。■烟雾，引天机织组，官样文章。
<p>
    丁年璧水横翔。馀胜馥残膏沾四方。仰平生声望，九霄星斗，方来事业，万里风樯。经世规模，出尘丰骨，须合盛之白玉堂。轩腾去，看雍容槐棘，福艾耆庞。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
