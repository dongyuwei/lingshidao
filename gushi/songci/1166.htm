<html>
<head>
<title>古诗库：全宋词：吴季子</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">吴季子<p align="center">醉蓬莱（寿友人母）</p>
<ul>
    正淡烟疏雨，梅子黄时，清和天气。阿母当年，暂辍瑶池会。霞帔星冠，霓旌羽纛，下碧霄云际。恰与瞿昙，同时共日，降人间世。
<p>
    裼寝开祥，斑衣祝寿，一种灵椿，两枝仙桂。满引玻璃，且向今宵醉。待看阶庭，蓝袍交映，奉板舆游戏。到得蟠桃，熟时归去，已三千岁。
<p>
</ul>
<p align="center">念奴娇（寿朋友）</p>
<ul>
    雪罗初试，过赐衣时节，才三四日。记得延陵公子宅，麟角当年新绂。半刺名家，一经奥学，是青云人物。如何华发，蒲轮未聘遗逸。
<p>
    问讯怨鹤惊猿，不妨俱隐，且逍遥丈室。有子传家经可教，况有东皋种秫。醉里乾坤，间中日月，便是长生术。瑶池宴後，剩看几度桃实。
<p>
</ul>
<p align="center">念奴娇（再用韵伤春）</p>
<ul>
    花落风初定。倚危阑、衷情欲诉，踌躇不忍。把酒问春无语，吹落游尘怎任。待泪雨、红妆蔫尽。不道燕衔春将去，误啼鹃、唤起年年恨。芳草路，人愁甚。
<p>
    浮生一梦黄粱枕。且不妨、狂歌醉舞，尘谈挥柄。金谷平泉俱尘土，谁是当年豪胜。但五柳、依然陶令。千古兴亡东流水，望孤鸿、没处残阳影。无限意，伤春兴。
<p>
</ul>
<p align="center">大江东去（自寿）</p>
<ul>
    半生习气，被风霜、销尽头颅如许。七十年来都铸错，回首邯郸何处。杜曲桑麻，柴桑松菊，归计成迟暮。一樽自寿，不妨沈醉狂舞。
<p>
    休问沧海桑田，看朱颜白发，转次全故。乌兔相催天也老，千古英雄坏土。汾水悲歌，雍江苦调，堕泪真儿女。兴亡一梦，大江依旧东注。
<p>
</ul>
<p align="center">玉漏迟（自寿）</p>
<ul>
    青衫华发，对风霜、倚遍危楼孤啸。恶浪平波，看尽世间多少。忘却金闺故步，都付与、野花啼鸟。只自笑。悠悠心事，无人知道。
<p>
    扰扰世路红尘，看销尽英雄，青山亦老。宇宙无穷，事业到头谁了。高楼一声书角，把千古、梦中吹觉。天欲晓。起看蕊梅春小。
<p>
</ul>
<p align="center">玉漏迟（和）</p>
<ul>
    自怜翠袖，向天寒、独倚孤篁吟啸。半世虚名，孤负白云多少。欲问梅翁旧约，怕误我、沙头鸥鸟。时一笑。行行且止，人间蜀道。休怪岁月无情，叹尘世浮生，闲忙闲老。待趁黑头，万里封侯都了。今古勋名一梦，听未彻、钧天还觉。羌管晓。楼角曙星稀小。
<p>
</ul>
<p align="center">水龙吟（和邵清溪咏梅见寿）</p>
<ul>
    分知白首天寒，千林摇落寻真隐。天工付与，冰肌雪骨，暗香寒凝。自许贞心，肯教色界，软红尘近。怅绿衣舞断，参横梦觉，依稀旧家犹认。
<p>
    不为角声吹落，向花前、为伊悲恨。玉堂茅舍，风流随处，年年孤另。不是人间，肝肠铁石，相逢休问。算知心、只许东风，漏泄一分春信。
<p>
</ul>
<p align="center">八声甘州（送吕总管）</p>
<ul>
    恨公来较晚，早归朝、骢马去难留。是朱轮华毂，联叠组，家世公俟。今在玉堂深处，借重护偏州。好把青毡拂，奕世勋猷。
<p>
    明日东津归路，正梅花霜暖，春上枝头。看连旗列鼓，送客下江楼。对云山、千年不老，向楼前、阅尽几行舟。留名在，严陵滩下，日夜东流。
<p>
</ul>
<p align="center">传言玉女（寿何逢原母夫人九十一）</p>
<ul>
    阿母今朝，飞下琼楼金阙。先教玉女，为传言细说。蟠桃手种，尚记此春时节。三千春後，开花初结。
<p>
    宴罢瑶池，洗娥眉、已半雪。九旬偷度，笑韶光一映。仙翁日月，算与人间全别。从今一岁，年年三月。
<p>
</ul>
<p align="center">最高楼（寿南山弟七旬）</p>
<ul>
    南山老，还记少陵诗。七十古来稀。清池拥出红蕖坠，西风吹上碧梧枝。趁今朝，斟寿酒，记生时。也不羡、鲲鹏飞击水。也不羡、蛟龙行得雨。人世事，总危机。扶床正好看孙戏，舞衫不要笑儿痴。更埙篪，三老子，鬓如丝。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
