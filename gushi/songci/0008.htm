<html>
<head>
<title>古诗库：全宋词：张伯端</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">张伯端<p align="center">西江月（十二之一）</p>
<ul>
    内药还同外药，内通外亦须通。丹头和合类相同。温养两般作用。
<p>
    内有天然真火，炉中赫赫长红。外炉增减要勤功。妙绝无过真种。
<p>
</ul>
<p align="center">西江月（十二之二）</p>
<ul>
    此道至神至圣，忧君分薄难消。调和铅汞不终朝。早睹玄珠形兆。
<p>
    志士若能修炼，何妨在市居朝。工夫容易药非遥。说破人须失笑。
<p>
</ul>
<p align="center">西江月（十二之三）</p>
<ul>
    白虎首经至宝，华池神水真金。故知上善利源深。不比寻常药品。
<p>
    若要修成九转，先须炼己持心。依时采取定浮沈。进火须防危甚。
<p>
</ul>
<p align="center">西江月（十二之四）</p>
<ul>
    若要真铅留汞，亲中不离家臣。木金间隔会无因。须仗媒人勾引。
<p>
    本性爱金顺义，金情恋木慈仁。相吞相陷却相亲。始觉男儿有孕。
<p>
</ul>
<p align="center">西江月（十二之五）</p>
<ul>
    二八谁家姹女，九三何处郎君。自称木液与金精。遇土却成三姓。
<p>
    更假丁公锻炼，夫妻始结欢情。河车不敢暂留停。运入昆仑峰顶。
<p>
</ul>
<p align="center">西江月（十二之六）</p>
<ul>
    七返朱砂反本，九还金液还真。休将寅子数坤申。但要五行成准。
<p>
    本是水银一味，周流遍历诸辰。阴阳数足自通神。出入岂离玄牝。
<p>
</ul>
<p align="center">西江月（十二之七）</p>
<ul>
    雄里内含雌质，负阴抱却阳精。两般和合药方成。点化魄纤魂胜。
<p>
    信道金丹一粒，蛇吞立变龙形。鸡餐亦乃化鸾鹏。飞入真阳清境。
<p>
</ul>
<p align="center">西江月（十二之八）</p>
<ul>
    天地才经否泰，朝昏好识顿蒙。辐来辏毂水朝宗。妙在抽添运用。
<p>
    得一万般皆毕，休分南北西东。损之又损慎前功。命宝不宜轻弄。
<p>
</ul>
<p align="center">西江月（十二之九）</p>
<ul>
    冬至一阳来服，三旬增一阳爻。月中复卦溯晨潮。望罢乾终フ住
<p>
    日又别为寒暑，阳生复起中宵。午时ハ笠灰醭。炼药须知昏晓。
<p>
</ul>
<p align="center">西江月（十二之十）</p>
<ul>
    不辨五行四象，那分朱汞铅银。修丹火候未曾闻。早便称呼居隐。
<p>
    不背自思己错，更将错路教人。误他永劫在迷津。似恁欺心安忍。
<p>
</ul>
<p align="center">西江月（十二之十一）</p>
<ul>
    德行修逾八百，阴功积满三千。均齐物我与亲冤。始合神仙本愿。
<p>
    虎兕刀兵不害，无常火宅难牵。宝符降后去朝天。稳驾鸾车凤辇。
<p>
</ul>
<p align="center">西江月（十二之十二）</p>
<ul>
    牛女情缘道合，龟蛇类秉天然。蟾乌遇朔合婵娟。二气相资运转。
<p>
    本是乾坤妙用，谁能达此深渊。阳阴否隔却成愆。怎得天长地远。
<p>
</ul><p align="center">西江月（十二首）</p>
<ul>
    妄想不须强灭，真如何必希求。本源自性佛齐修。迷悟岂拘先后。
<p>
    悟则刹那成佛，迷则万劫沦流。若能一念契真修。灭尽恒沙罪垢。
<p>
</ul>
<p align="center">西江月（二）</p>
<ul>
    本自无生无灭，强将生灭区分。只如罪福亦何根。妙体何曾增损。
<p>
    我有一轮明镜，从来只为蒙分。今朝磨莹照乾坤。万象超然难隐。
<p>
</ul>
<p align="center">西江月（三）</p>
<ul>
    我性入诸佛性，诸方佛性皆然。亭亭蟾影照寒泉。一月千潭普现。
<p>
    小则毫分莫识，大时遍满三千。高低不约信方圆。说甚短长深浅。
<p>
</ul>
<p align="center">西江月（四）</p>
<ul>
    法法法元无法，空空空亦非空。静喧语默本来同。梦里何曾说梦。
<p>
    有用用中无用，无功功里施功。还如果熟自然红。莫问如何修种。
<p>
</ul>
<p align="center">西江月（五）</p>
<ul>
    善恶一时妄念，荣枯都不关心。晦明隐显任浮沉。随分饥餐渴饮。
<p>
    神静湛然常寂，不妨坐卧歌吟。一池秋水碧仍深。风动鱼惊尽任。
<p>
</ul>
<p align="center">西江月（六）</p>
<ul>
    对镜不须强灭，假名权立菩提。色空明暗本来齐。真妄体分两种。
<p>
    悟则便名静土，更无天竺曹溪。谁言极乐在天西。了则弥陀出世。
<p>
</ul>
<p align="center">西江月（七）</p>
<ul>
    人我众生寿者，宁分彼此高低。法身通照没吾伊。念念体分同异。
<p>
    见是何曾是是，闻非未必非非。往来诸用不相知。生死谁能碍你。
<p>
</ul>
<p align="center">西江月（八）</p>
<ul>
    住想修行布施，果报不离天人。恰如仰箭射浮云。坠落只缘力尽。
<p>
    争似无为实相，还须返朴归淳。境忘情性任天真。以证无生法忍。
<p>
</ul>
<p align="center">西江月（九）</p>
<ul>
    鱼兔若还入手，自然忘却筌蹄。渡河筏子上天梯。到彼悉皆遗弃。
<p>
    未悟须凭言说，悟来言说皆非。虽然四句属无为。此等何须脱离。
<p>
</ul>
<p align="center">西江月（十）</p>
<ul>
    悟了莫求寂灭，随缘只接群迷。寻常邪见及提携。方便指归实际。
<p>
    五眼三身四智，六度万行修齐。圆光一颗好摩尼。利物兼能自利。
<p>
</ul>
<p align="center">西江月（十一）</p>
<ul>
    我见时人说性，只夸口急酬机。及逢境界转痴迷。又与愚人何异。
<p>
    说得便须行得，方名言行无亏。能将慧剑斩魔魑。此号如来正智。
<p>
</ul>
<p align="center">西江月（十二）</p>
<ul>
    欲了无生妙道，莫如自见真心。真心无相亦无音。清净法身只恁。
<p>
    此道非无外有，非中亦莫求寻。二边俱遣弃中心。见了名为上品。
<p>
</ul>
<p align="center">西江月（十三）</p>
<ul>
    丹是色身至宝，炼成变化无穷。更于性上究真宗。决了死生妙用。
<p>
    不待他身后世，现前获福神通。自从龙虎著斯功。尔后谁能继踵。
<p>
</ul>
<p align="center">满庭芳</p>
<ul>
    真铁牛儿，形容丑恶，性刚偏好争驰。人人皆有，那角解牵骑。种就黄芽满院，更须用、神水浇之。宫里，若无此兽，安得似婴儿。乾坤真动静，生成家活，总赖于伊。饥餐虎髓，渴饮水银池。夜半牵车进火，霞光迸、海底腾辉。牧童笑，华池宴罢，乘个月明归。
<p>
</ul><p align="center">解佩令</p>
<ul>
    修行之士，功勤不小。识五行、逆顺颠倒。妙理玄玄。玉炉中、龙蟠虎踞，金鼎内、炼成至宝。阳神离体，杳杳冥冥，刹那间、游偏三岛。出入纯熟，按捺住、别寻玄妙。合真空，太虚是了。
<p>
</ul>
<p align="center">朱涣</p>
<ul>
    白云封断仙岩路，重重洞门深窈。翠竹笼烟，苍崖溅瀑，古木阴森回抱。坛空不老。锁一片莓台、几丛莎草。试把桃源，较量风景是谁好。
<p>
    乘鸾人去已久，只今惟有，鹤飞猿啸。树拥香幢，泉敲玉佩，疑是群仙重到。尘氛可笑。久志慕丹台，梦思蓬岛，愿把英游，细参梨与枣。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
