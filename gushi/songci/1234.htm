<html>
<head>
<title>古诗库：全宋词：邓剡</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">邓剡<p align="center">念奴娇（驿中言别）</p>
<ul>
    水天空阔，恨东风不惜、世间英物。蜀鸟吴花残照里，忍见荒城颓壁。铜雀春情，金人秋泪，此恨凭谁雪。堂堂剑气，斗牛空认奇杰。
<p>
    那信江海余生，南行万里，不放扁舟发。正为鸥盟留醉眼，细看涛生云灭。睨柱吞嬴，回旗起懿，千古冲冠发。伴人无寐，秦准应是孤月。
<p>
</ul>
<p align="center">满江红</p>
<ul>
    王母仙桃，亲曾醉、九重春色。谁信道、鹿衔花去，浪翻鳌阙。眉锁娇娥山宛转，髻梳堕马云欹侧。恨风沙、吹透汉宫衣，余香歇。
<p>
    霓裳散，庭花灭。昭阳燕，应难说。想春深铜雀，梦残啼血。空有琵琶传出塞，更无环佩鸣归月。又争知、有客夜悲歌，壶敲缺。
<p>
</ul>
<p align="center">浪淘沙</p>
<ul>
    疏雨洗天晴。枕簟凉生。井梧一叶做秋声。谁念客身轻似叶，千里飘零。
<p>
    梦断古台城。月淡潮平。便携酒访新亭。不见当时王谢宅，烟草青青。
<p>
</ul>
<p align="center">唐多令</p>
<ul>
    雨过水明霞。潮回岸带沙。叶声寒、飞透窗纱。堪恨西风吹世换，更吹我、落天涯。
<p>
    寂寞古豪华。乌衣日又斜。说兴亡、燕入谁家。惟有南来无数雁，和明月、宿芦花。
<p>
</ul>
<p align="center">烛影摇红（雪楼得次子，行台时治金陵）</p>
<ul>
    郢雪歌高，天教鹤子参鸣和。薰风旌节瑞华□，光动垂弧左。早是烟楼撞破。更明珠、重添一颗。镜容中夜，摩顶欣然，石麟天堕。
<p>
    未羡眉山，两峰儿子中峰我。推贤世世珥金貂，何况阴功大。欲写弄獐书贺。愧无功、难消玉果。摩挲老眼，曾识英雄，试啼则个。
<p>
</ul>
<p align="center">霜天晓角（寿文文溪，时守清江）</p>
<ul>
    蛮烟塞雪。天老梅花骨。还著锦衣游戏，清江上、管风月。
<p>
    木兰归海北。竹梧侵户碧。三十六峰苍玉，驾白鹿、友仙客。
<p>
</ul>
<p align="center">木兰花慢（寿周耐轩府尹）</p>
<ul>
    步凉t绿野，□钟鼓、□园林。有骑竹更生，扶藜未老，歌舞棠阴。金鞭半横玉带，爆神人、风度五云深。大耐自应鹤骨，活人总是天心。
<p>
    寿蒲香晚尚堪斟。梧竹对潇森。早问道燕城，衣裁绣衮，台筑黄金。天瓢正消几滴，化中原、焦土作甘霖。却伴赤松未晚，碧桃花下横琴。
<p>
</ul>
<p align="center">摸鱼儿（寿周耐轩府尹，是岁起义仓）</p>
<ul>
    问庐陵、米作何价。棠阴又绿今夏。活人手段依然在，独乐园中司马。初度也。算几处篝香，手额你多谢。风亭月榭。尽隐橘观棋，折荷筒酒，花竹秀而野。
<p>
    阶庭树，满目鱼鱼雅雅。千金难买清暇。纷纷征榷尘如梦，谁有似公闲者。天怎舍。趁绿鬓朱颜，须入凌烟画。海天不夜。管岁岁安期，采蒲为寿，高宴碧桃下。
<p>
</ul>
<p align="center">促拍丑奴儿（寿孟万户）</p>
<ul>
    睡起怯春寒。海棠花、开未开间。莫言春色三分二，朱颜绿鬓，栽花种竹，谁似群闲。
<p>
    侯印旧家毡。早天边、飞诏催还。从今几岁岁称觞处，人如玉雪，花如锦绣，福寿如山。
<p>
</ul>
<p align="center">八声甘州（寿胡存齐）</p>
<ul>
    笑钗符、恰正带宜男。还将寿花簪。早风薰竹醉，松凉鹤健，午坐存庵。三十六峰玉立，隔尘听玄谈。何似人难老，三十才三。
<p>
    闻得天边好语，第一流人物，偏重江南。满玻璃春绿，十载受棠甘。青青鬓、尽堪图画，趁紫岩、年纪作枢参。却归宴、瑶池未晚，荷日红酣。
<p>
</ul>
<p align="center">好事近（寿刘须溪）</p>
<ul>
    桃脸破初寒，笑问刘郎前度。为说正元朝上，缥缈年桥午。百年方半日来多，且醉且吟去。须信剑南万首，胜侯封千户。
<p>
</ul>
<p align="center">摸鱼儿（杨教之齐安任）</p>
<ul>
    笑平生、布帆无恙，堂堂稳送君去。江声悲壮崖殷血，曾是英雄行处。今亦古。甚一点东风，天不周郎怀。城幡夜坚。几铜爵春残，战沙秋冷，华发遽如许。
<p>
    东坡老，千载风流赋。余音不绝如缕。临皋一笑三生梦，还认岷峨乡语。挥玉尘，尽不碍灯前，痛饮檐花雨。雪堂在否。管驾鹤归来，为君细赏，蝴蝶上阶句。|<‘官闲无一事，蝴蝶飞上阶。’黄州朱教授载诗也，坡公深赏之。>|
<p>
</ul>
<p align="center">疏影（笋薄之平江）</p>
<ul>
    瑶尊蘸翠。短长亭送别，风恋晴袂。腊树迎春，一路清寒，能消几日羁思。霜华不惜阳关柳，悄莫系、行人嘶骑。对梅花、一笑分携，胜约别来相寄。人物仙蓬妙韵，瑞鸾敛迅翼，聊憩香枳。见说使君，好语先传，付与芙蓉清致。客来欲问荆州事，但细语、岳阳楼记。梦故人，剪烛西窗，已隔洞庭烟水。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
