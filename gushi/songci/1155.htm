<html>
<head>
<title>古诗库：全宋词：薛梦桂</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">薛梦桂<p align="center">醉落魄</p>
<ul>
    单衣乍著。滞寒更傍东风作。珠帘压定银钩索。雨弄新睛，轻旋玉尘落。
<p>
    花唇巧借妆红约。娇羞才放三分萼。樽前不用多评泊。春浅春深，都向杏梢觉。
<p>
</ul>
<p align="center">眼儿媚（绿笺）</p>
<ul>
    碧筒新展绿蕉芽。黄露洒榴花。蘸烟染就，和云卷起，秋水人家。
<p>
    只因一朵芙蓉月，生怕黛帘遮。燕衔不去，雁飞不到，愁满天涯。
<p>
</ul>
<p align="center">三姝媚</p>
<ul>
    蔷薇花谢去，更无情、连夜送春风雨。燕子呢喃，似念人憔悴，往来朱户。涨绿烟深，早零落、点池萍絮。暗忆年华，罗帐分钗，又惊春暮。芳草凄迷征路。待去也，还将画轮留住。纵使重来，怕粉容销腻，却羞郎观。细数盟言犹在，怅青楼何处。绾尽垂杨，争似相思寸缕。
<p>
</ul>
<p align="center">浣溪纱</p>
<ul>
    柳映疏帘花映林。春光一半几销魂。新诗未了枕先温。燕子说将千万恨，海棠开到二三分。小窗银烛又黄昏。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
