<html>
<head>
<title>古诗库：全宋词：萧汉杰</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">萧汉杰<p align="center">卖花声（春雨）</p>
<ul>
    湿逗晚香残。春浅春寒，洒窗填户著幽兰。惨惨凄凄仍滴滴，做出多般。
<p>
    和霰撒珠盘。枕上更阑。芭蕉怨曲带愁弹。绿遍阶前苔一片，晓起谁看。
<p>
</ul>
<p align="center">菩萨蛮（春雨）</p>
<ul>
    春愁一段来无影。著人似醉昏难醒。烟雨湿阑干。杏花惊蛰寒。唾壶敲欲破。绝叫凭谁和。今夜欠添衣。那人知不知。
<p>
</ul>
<p align="center">蝶恋花（春燕和韵）</p>
<ul>
    一缕春情风里絮。海阔天高，那更云无数。娇颤画梁非为雨。怜伊只合和伊去。欲话因缘愁日暮。细认帘旌，几度来还去。万一这回航可渡。共渠活处寻条路。
<p>
</ul>
<p align="center">浪淘沙（中秋雨）</p>
<ul>
    愁似晚天云。醉亦无凭。秋光此夕属何人。贫得今年无月看，留滞江城。夜起候檐声。似雨还晴。旧家谁信此时情。惟有桂香时入梦，勾引诗成。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
