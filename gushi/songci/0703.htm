<html>
<head>
<title>古诗库：全宋词：宋先生</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">宋先生<p align="center">苏幕遮</p>
<ul>
    气随神，神随气。神气相随，透入泥丸里。长把金关牢锁闭。捉得金晶，暗地添欢喜。
<p>
    下辛勤，须发志。十二时中，莫把工夫弃。阴尽阳全神出体。功行成时，名列神仙位。
<p>
</ul>
<p align="center">丑奴儿</p>
<ul>
    真人本是凡人做，悟者何难。名利如山。隔断神仙路往还。
<p>
    谢师指教生死限，长在心间。长在心间。十二时中不暂闲。
<p>
</ul>
<p align="center">沁园春</p>
<ul>
    速速修行，惜取身中，无价□珍。把金乌玉兔，垆中炼用，阴阳造化，养就阳神。虎啸龙吟丹田里，顶内时时仙乐声。泥丸里，烹煎水火，铅汞成真。夜来端坐澄心神。见真人颜貌新。用河车搬载，充开牛斗，星辰洁皎，光射分明。服了刀圭功成后，自知道、仙班有姓名。诸仙请，待玉皇宣至，朝拜三清。
<p>
</ul>
<p align="center">武陵春</p>
<ul>
    七返还丹人怎晓，晓后有何难。夜静存神向内观。神水满泥丸。
<p>
    搬运金精无夜昼，呼吸不会闲。功行成时出世寰。名姓列仙班。
<p>
</ul>
<p align="center">武陵春</p>
<ul>
    虎绕龙蟠功最妙，交会在丹田。垆鼎烹煎火自然。日月炼为先。
<p>
    认取坎离为造化，真气要还源。向已澄静坐内观。九转炼成丹。
<p>
</ul>
<p align="center">丑奴儿</p>
<ul>
    河车怎敢停留住，搬入泥丸。水火烹煎。一粒丹砂炼汞铅。
<p>
    金丹大药人人有，只要心坚。休说闲言。不走阳精便是仙。
<p>
</ul>
<p align="center">丑奴儿</p>
<ul>
    因师传说朝元理，昼夜功勤。炼煅成真。偷得阴阳共半斤。
<p>
    壶中天地何曾夜，四季长春。洞里光阴。交我如何与世论。
<p>
</ul>
<p align="center">丑奴儿</p>
<ul>
    夜来子后披衣坐，心定神清。见个真人。脸似胭脂体似银。
<p>
    垆中火焰炎炎起，紫气腾腾。一粒丹成。管取飞升上帝京。
<p>
</ul>
<p align="center">太常引</p>
<ul>
    金丹只在自身中。真水火、炼成功。因遇吕仙公。识返本、还元祖宗。阳全阴尽，神光现处，认得自真容。名姓列仙宫。已跳出、乾坤世笼。
<p>
</ul>
<p align="center">点绛唇</p>
<ul>
    二气工夫，河车搬入昆仑脑。世人谁晓。此是玄元道。存得阳精，年老身不老。三田饱。行功都了。拂袖游蓬岛。
<p>
</ul>
<p align="center">点绛唇</p>
<ul>
    这个工夫，因师传授知元祖。论甚子午。说甚龙和虎。
<p>
    只在目前，明有神仙路。速修取。有朝归去。消了阴司簿。
<p>
</ul>
<p align="center">捣练子</p>
<ul>
    真水火，谢师传。黑铅红汞鼎中煎。现神光，满目前。
<p>
    丹砂就，是神仙。金鼎捉住寿同天。待功成，玉帝宣。
<p>
</ul>
<p align="center">临江仙</p>
<ul>
    说甚坎离龙共虎，休言火候周天。阳精不走自神全。双关明有路，真上至泥丸。
<p>
    牢锁金关并玉户，日魂月魄烹煎。三宫都满体牢坚。阳神朝上帝，永劫作天仙。
<p>
</ul>
<p align="center">丑奴儿</p>
<ul>
    金公本是干家子，住在坤宫。真虎真龙。吃尽三尸及九虫。
<p>
    丹砂锻炼泥丸里，赫赫长红。一日成功。直见三清太上公。
<p>
</ul>
<p align="center">浪淘沙</p>
<ul>
    我有一张琴。随坐随行。无弦胜似有弦声。欲对人前弹一曲，不遇知音。
<p>
    夜静响b轰。神鬼俱惊。惊天动地若雷鸣。只候功成归去后，携向蓬瀛。
<p>
</ul>
<p align="center">浪淘沙</p>
<ul>
    师指炼金丹。牢锁金关。工夫进火莫交闲。向己澄心观内景，闪电眉间。
<p>
    妙用在泥丸。神思难看。愚迷不悟隔千山。悟即如同观返掌，出世何难。
<p>
</ul>
<p align="center">浪淘沙</p>
<ul>
    铅汞要加添。火候频煎。体中气足返阳全。养就婴儿并姹女，同坐同眼。
<p>
    髓实自身坚。运满三田。刀圭服了得神仙。只候功成并行满，独步朝元。
<p>
</ul>
<p align="center">糖多令</p>
<ul>
    搬载渡黄河。金关牢闭锁。运九还、须是功多。光透帘帏红似火。见金钱、万千朵。
<p>
    过水涌银波。充开牛斗过。进工夫、□□蹉跎。见个真人便是我。暗欢喜、笑呵呵。
<p>
</ul>
<p align="center">桃源忆故人</p>
<ul>
    自从师指天机道。万卷仙经都晓。若会运精归脑。颜貌长不老。真铅真汞人知少。乌兔烹煎成宝。身外有身方了。玉帝金书召。
<p>
</ul>
<p align="center">惜黄花</p>
<ul>
    天机大道。达者稀少。运戊已、龙蟠更虎绕。这一颗丹砂，凡世人难晓。间木金、坎离颠倒。
<p>
    阳全阴尽，形容不老。将水火烹煎，自然炉灶。待行功成就，炼无价宝。去朝元、七祖都了。
<p>
</ul>
<p align="center">阮郎归</p>
<ul>
    一轮明月照三峰。彩霞飞满空。分明见我主人公。明珠透上宫。丹药炼，鼎中红。频频要用功。功成定是出樊龙。闲游仙洞中。
<p>
</ul>
<p align="center">武陵春</p>
<ul>
    七返阳全阴去尽，精髓满三田。修道无为必自然。论甚后和先。忍取五行真水火，须要认根源。自己丹砂着意看。何用外寻丹。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
