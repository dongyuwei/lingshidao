<html>
<head>
<title>古诗库：全宋词：江开</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">江开<p align="center">玉楼春</p>
<ul>
    风前帘幕沾飞絮。家在垂杨深处住。倚楼无语忆郎时，恰是去年今日去。
<p>
    帝城箫鼓青春暮。应有多情游冶处。争知日日小阑干，望断斜阳芳草路。
<p>
</ul>
<p align="center">菩萨蛮（商妇怨）</p>
<ul>
    春时江上帘纤雨。张帆打鼓开船去。秋晚恰归来。看看船又开。
<p>
    嫁郎如未嫁。长是凄凉夜。情少利心多。郎如年少何。
<p>
</ul>
<p align="center">浣溪沙</p>
<ul>
    手捻花枝忆小苹。绿窗空锁旧时春。满楼飞絮一筝尘。
<p>
    素约未传双燕语，离愁还入卖花声。十分春事倩行云。
<p>
</ul>
<p align="center">杏花天</p>
<ul>
    谢娘庭院通芳径。四无人、花梢转影。几番心事无凭准。等得青春过尽。
<p>
    秋千下、佳期又近。算毕竟、沈吟未稳。不成又是教人恨。待倩杨花去问。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
