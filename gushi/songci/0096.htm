<html>
<head>
<title>古诗库：全宋词：朱淑真</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">朱淑真<p align="center">浣溪沙（清明）</p>
<ul>
    春巷夭桃吐绛英。春衣初试薄罗轻。风和烟暖燕巢成。
<p>
    小院湘帘闲不卷，曲房朱户闷长扃。恼人光景又清明。
<p>
</ul>
<p align="center">生查子</p>
<ul>
    寒食不多时，几日东风恶。无绪倦寻芳，闲却秋千索。
<p>
    玉减翠裙交，病怯罗衣薄。不忍卷帘看，寂寞梨花落。
<p>
</ul>
<p align="center">生查子</p>
<ul>
    不载，今收入此
<p>
    年年玉镜台，梅蕊宫妆困。今岁未还家，怕见江南信。
<p>
    酒从别后疏，泪向愁中尽。遥想楚云深，人远天涯近。
<p>
</ul>
<p align="center">谒金门（春半）</p>
<ul>
    春已半。触目此情无限。十二阑干闲倚遍。愁来天不管。
<p>
    好是风和日暖。输与莺莺燕燕。满院落花帘不卷。断肠芳草远。
<p>
</ul>
<p align="center">江城子（赏春）</p>
<ul>
    斜风细雨作春寒。对尊前。忆前欢。曾把梨花，寂寞泪阑干。芳草断烟南浦路，和别泪，看青山。
<p>
    昨宵结得梦夤缘。水云间。悄无言。争奈醒来，愁恨又依然。展转衾＿空懊恼，天易见，见伊难。
<p>
</ul>
<p align="center">减字木兰花（春怨）</p>
<ul>
    独行独坐。独倡独酬还独卧。伫立伤神。无奈轻寒著摸人。
<p>
    此情谁见。泪洗残妆无一半。愁病相仍。剔尽寒灯梦不成。
<p>
</ul>
<p align="center">眼儿媚</p>
<ul>
    迟迟春日弄轻柔。花径暗香流。清明过了，不堪回首，云锁朱楼。
<p>
    午窗睡起莺声巧，何处唤春愁。绿杨影里，海棠亭畔，红杏梢头。
<p>
</ul>
<p align="center">鹧鸪天</p>
<ul>
    独倚阑干昼日长。纷纷蜂蝶斗轻狂。一天飞絮东风恶，满路桃花春水香。
<p>
    当此际，意偏长。萋萋芳草傍池塘。千钟尚欲偕春醉，幸有荼＿与海棠。
<p>
</ul>
<p align="center">清平乐</p>
<ul>
    风光紧急。三月俄三十。拟欲留连计无及。绿野烟愁露泣。
<p>
    倩谁寄语春宵。城头画鼓轻敲。缱绻临歧嘱付，来年早到梅梢。
<p>
</ul>
<p align="center">点绛唇</p>
<ul>
    黄鸟嘤嘤，晓来却听丁丁木。芳心已逐。泪眼倾珠斛。
<p>
    见自无心，更调离情曲。鸳帏独。望休穷目。回首溪山绿。
<p>
</ul>
<p align="center">蝶恋花（送春）</p>
<ul>
    楼外垂杨千万缕。欲系青春，少住春还去。犹自风前飘柳絮。随春且看归何处。
<p>
    绿满山川闻杜宇。便做无情，莫也愁人苦。把酒送春春不语。黄昏却下潇潇雨。
<p>
</ul>
<p align="center">清平乐（夏日游湖）</p>
<ul>
    恼烟撩露。留我须臾住。携手藕花湖上路。一霎黄梅细雨。
<p>
    娇痴不怕人猜。随群暂遣愁怀。最是分携时候，归来懒傍妆台。
<p>
</ul>
<p align="center">菩萨N（秋）</p>
<ul>
    秋声乍起梧桐落。蛩吟唧唧添萧索。＿枕背灯眠。月和残梦圆。
<p>
    起来钩翠箔。何处寒砧作。独倚小阑干。逼人风露寒。
<p>
</ul>
<p align="center">菩萨N</p>
<ul>
    山亭水榭秋方半。凤帏寂寞无人伴。愁闷一番新。双蛾只旧颦。
<p>
    起来临绣户。时有疏萤度。我谢月相怜。今宵不忍圆。
<p>
</ul>
<p align="center">鹊桥仙（七夕）</p>
<ul>
    巧云妆晚，西风罢暑，小雨翻空月坠。牵牛织女几经秋，尚多少、离肠恨泪。
<p>
    微凉入袂，幽欢生座，天上人间满意。何如暮暮与朝朝，更改却、年年岁岁。
<p>
</ul>
<p align="center">菩萨蛮（木樨）</p>
<ul>
    也无梅柳新标格。也无桃李妖娆色。一味恼人香。群花争敢当。
<p>
    情知天上种。飘落深岩洞。不管月宫寒。将枝比并看。
<p>
</ul>
<p align="center">点绛唇（冬）</p>
<ul>
    风劲云浓，暮寒无奈侵罗幕。髻鬟斜掠。呵手梅妆薄。
<p>
    少饮清欢，银烛花频落。恁萧索。春工已觉。点破香梅萼。
<p>
</ul>
<p align="center">念奴娇（二首催雪）</p>
<ul>
    冬晴无雪。是天心未肯，化工非拙。不放玉花飞堕地，留在广寒宫阙。云欲同时，霰将集处，红日三竿揭。六花翦就，不知何处施设。
<p>
    应念陇首寒梅，花开无伴，对景真愁绝。待出和羹金鼎手，为把玉盐飘撒。沟壑皆平，乾坤如画，更吐冰轮洁。梁园燕客，夜明不怕灯灭。
<p>
</ul>
<p align="center">念奴娇</p>
<ul>
    鹅毛细翦，是琼珠密洒，一时堆积。斜倚东风浑漫漫，顷刻也须盈尺。玉作楼台，铅F天地，不见遥岑碧。佳人作戏，碎揉些子抛掷。
<p>
    争奈好景难留，风]雨u，打碎光凝色。总有十分轻妙态，谁似旧时怜惜。担阁梁吟，寂寥楚舞，笑捏狮儿只。梅花依旧，岁寒松竹三益。
<p>
</ul>
<p align="center">卜算子（咏梅）</p>
<ul>
    竹里一枝斜，映带林逾静。雨后清奇画不成，浅水横疏影。
<p>
    吹彻小单于，心事思重省。拂拂风前度暗香，月色侵花冷。
<p>
</ul>
<p align="center">菩萨蛮（咏梅）</p>
<ul>
    湿云不渡溪桥冷。娥寒初破东风影。溪下水声长。一枝和月香。
<p>
    人怜花似旧，花不知人瘦。独自倚阑干，夜深花正寒。
<p>
</ul>
<p align="center">西江月（春半）</p>
<ul>
    办取舞裙歌扇，赏春只怕春寒。卷帘无语对南山。已觉绿肥红浅。
<p>
    去去惜花心懒，踏青闲步江干。恰如飞鸟倦知还。淡荡梨花深院。
<p>
</ul>
<p align="center">月华清（梨花）</p>
<ul>
    雪压庭春，香浮花月，揽衣还怯单薄。＿枕裴回，又听一声干鹊。粉泪共、宿雨阑干，清梦与、寒云寂寞。除却。是江梅曾许，诗人吟作。
<p>
    长恨晓风漂泊。且莫遣香肌，瘦减如削。深杏夭桃，端的为谁零落。况天气、妆点清明，对美景、不妨行乐。拌著。向花时取，一杯独酌。
<p>
</ul>
<p align="center">浣溪沙（春夜）</p>
<ul>
    玉体金钗一样娇。背灯初解绣裙腰。衾寒枕冷夜香消。
<p>
    深院重关春寂寂，落花和雨夜迢迢。恨情和梦更无聊。
<p>
</ul><p align="center">忆秦娥（正月初六日夜月）</p>
<ul>
    弯弯曲。新年新月钩寒玉。钩寒玉。凤鞋儿小，翠眉儿蹙。闹蛾雪柳添妆束。烛龙火树争驰逐。争驰逐。元宵三五，不如初六。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
