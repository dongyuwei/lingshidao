<html>
<head>
<title>古诗库：全宋词：晁冲之</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">晁冲之<p align="center">汉宫春</p>
<ul>
    黯黯离怀，向东门系马，南浦移舟。薰风乱飞燕子，时下轻鸥。无情渭水，问谁教、日日东流。常是送、行人去后，烟波一向离愁。
<p>
    回首旧游如梦，记踏青饮，拾翠狂游。无端彩云易散，覆水难收。风流未老，拚千金、重入扬州。应又是、当年载酒，依前名占青楼。
<p>
</ul>
<p align="center">玉蝴蝶</p>
<ul>
    目断江南千里，灞桥一望，烟水微茫。尽锁重门，人去暗度流光。雨轻轻、梨花院落，风淡淡、杨柳池塘。恨偏长。佩沈湘浦，云散高唐。
<p>
    清狂。重来一梦，手搓梅子，煮酒初尝。寂寞经春，小桥依旧燕飞忙。玉钩栏、凭多渐暖，金缕枕、别久犹香。最难忘。看花南陌，待月西厢。
<p>
</ul>
<p align="center">感皇恩</p>
<ul>
    小阁倚晴空，数声钟定。斗柄寒垂暮天净。向来残酒，尽被晓风吹醒。眼前还认得，当时景。
<p>
    旧恨与新愁，不堪重省。自叹多情更多病。绮窗犹在，敲遍阑干谁应。断肠明月下，梅摇影。
<p>
</ul>
<p align="center">感皇恩</p>
<ul>
    蝴蝶满西园，啼莺无数。水阁桥南路。凝伫。两行烟柳，吹落一池飞絮。秋千斜挂起，人何处。
<p>
    把酒劝君，闲愁莫诉。留取笙歌住。休去。几多春色，禁得许多风雨。海棠花谢也，君知否。
<p>
</ul>
<p align="center">感皇恩</p>
<ul>
    寒食不多时，牡丹初卖。小院重帘燕飞碍。昨宵风雨，只有一分春在，今朝犹自得，阴晴快。
<p>
    熟睡起来，宿酲微带。不惜罗襟h眉黛，日高梳洗，看著花阴移改。笑摘双杏子，连枝戴。
<p>
</ul>
<p align="center">临江仙</p>
<ul>
    双舸亭亭横晚渚，城中飞观嵯峨。画桥灯火照清波。玉钩平浸水，金锁半沈河。
<p>
    试问无情堤上柳，也应厌听离歌。人生无奈别离何。夜长嫌梦短，泪少怕愁多。
<p>
</ul>
<p align="center">临江仙</p>
<ul>
    忆昔西池池上饮，年年多少欢娱。别来不寄一行书。寻常相见了，犹道不如初。
<p>
    安稳锦屏今夜梦，月明好渡江湖。相思休问定何如。情知春去后，管得落花无。
<p>
</ul>
<p align="center">临江仙</p>
<ul>
    谩道追欢惟九日，年年此恨偏浓。今朝吹帽与谁同。黄花都未拆，和泪泣西风。
<p>
    应恐登临肠更断，故交烟雨迷空。为君一曲送飞鸿。谁能推毂我，深入醉乡中。
<p>
</ul>
<p align="center">渔家傲</p>
<ul>
    浦口潮来沙尾涨。危樯半落帆游漾，水调不知何处唱。风淡荡。鳜鱼吹起桃花浪。
<p>
    雪尽小桥梅总放。层楼一任愁人上。万里长安回首望。山四向。澄江日色如春酿。
<p>
</ul>
<p align="center">传言玉女</p>
<ul>
    一夜东风，吹散柳梢残雪。御楼烟暖，正鳌山对结。箫鼓向晚，凤辇初归宫阙。千门灯火，九街风月。
<p>
    绣阁人人，乍嬉游、困又歇。笑匀妆面，把朱帘半揭。娇波向人，手捻玉梅低说。相逢常是，上元时节。
<p>
</ul>
<p align="center">如梦令</p>
<ul>
    帘外新来双燕。珠阁琼楼穿遍。香径得泥归，飞蹙池塘波面。谁见。谁见。春晚昭阳宫殿。
<p>
</ul>
<p align="center">如梦令</p>
<ul>
    墙外辘轳金井。惊梦瞢腾初省。深院闭斜阳，燕入阴阴帘影。人静。人静。花落鸟啼风定。
<p>
</ul>
<p align="center">如梦令</p>
<ul>
    门在垂杨阴里。楼枕曲江春水。一阵牡丹风，香压满园花气。沈醉。沈醉。不记绿窗先睡。
<p>
</ul><p align="center">上林春慢</p>
<ul>
    帽落宫花，衣惹御香，凤辇晚来初过。鹤降诏飞，龙擎烛戏，端门万枝灯火。满城车马，对明月、有谁闲坐。任狂游，更许傍禁街，不扃金锁。
<p>
    玉楼人、暗中掷果。珍帘下、笑着春衫袅娜。素蛾绕钗，轻蝉扑鬓，垂垂柳丝梅朵。夜阑饮散，但赢得、翠翘双。醉归来，又重向、晓窗梳裹。
<p>
</ul>
<p align="center">汉宫春（梅〓此首又作李邴词，见梅苑卷一）</p>
<ul>
    潇洒江梅，向竹梢稀处，横两三枝。东君也不爱惜，雪压风欺。无情燕子，怕春寒、轻失佳期。惟是有、南来归雁，年年长见开时。
<p>
    清浅小溪如练，问玉堂何似，茅舍疏篱。伤心故人去后，冷落新诗。微云淡月，对孤芳、分付他谁。空自倚，清香未减，风流不在人知。
<p>
</ul>
<p align="center">小重山</p>
<ul>
    碧水浮瓜纹簟前。只知闲枕手，不成眠。晚云如火雨晴天。轻云远，亭外一声蝉。
<p>
    池馆几年年。倚阑催小艇，采新莲。多情还到芰荷边。应相忆，折藕看丝牵。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
