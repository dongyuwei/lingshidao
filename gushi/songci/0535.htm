<html>
<head>
<title>古诗库：全宋词：陈睦</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">陈睦<p align="center">沁园春</p>
<ul>
    小雪初晴，画舫明月，强饮未眠。念翠鬟双耸，舞衣半卷，琵琶催拍，促管危弦。密意虽具，欢期难偶，遣我离情愁绪牵。追思处，奈溪桥道窄，无计留连。
<p>
    天天。莫是前缘。自别后、深诚谁为传。想玉篦偷付，珠囊暗解，两心长在，须合金钿。浅淡精神，温柔情性，记我疏狂应痛怜。空肠断，奈衾寒漏永，终夜如年。
<p>
</ul>
<p align="center">清平乐</p>
<ul>
    鬓云斜坠。莲步弯弯细。笑脸双蛾生多媚。百步兰麝香喷。
<p>
    从前万种愁烦。枕边未可明言。好是蓝桥再渡，玉蓖还胜金钿。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
