<html>
<head>
<title>古诗库：全宋词：刘m</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p align="center">刘m <p align="center">宝鼎现</p>
<ul>
    浓阴堆积，迥野空旷，将回微煦。还是觉、早梅依旧，清艳枝枝攒晓树。弄霁影、尽脂凝香蒂，琼削纤葩竞吐。对几处园林，芳菲消息，都因传去。
<p>
    取次台树，等闲院落，偏宜独擅芳步。长恁恐、寿阳妆面，姑射冰肤成暗妒。笑杏坞、共桃蹊夸丽，一霎狂风骤雨。又争似、年年此际，先得东皇为主。
<p>
    好似雪里精神，曾解恼、游人吟顾。想当时折赠，端的凭谁付与。荡醉目、恨同云阻。画角声将暮。想异时成实，和羹止渴，还应得路。
<p>
</ul>
<p align="center">洞仙歌</p>
<ul>
    凄凉楚弄，行客肠曾断。涛卷秋容暗淮甸。去年时、还是今日孤舟，烟浪里，身与江云共远。
<p>
    别来丹枕梦，几过沧洲，皓月而今为谁满。薄幸苦无端，误却婵娟，有人在、玉楼天半。最不愤、西风破帆来，甚时节，收拾望中心眼。
<p>
</ul>
<p align="center">金明春</p>
<ul>
    宝历延洪，昌辰开泰，崧岳储灵特异。贤才并、□时间出，尽一一惊人绝艺。捧乡书，气格飘飘，似阆苑神仙，参差相继。纵子墨文章，相如才调，骤觉雷声平地。
<p>
    太守宾兴当此际。正瑞霭寒轻，虚堂风细。舞腰旋、飞尘仿佛，歌管递、清声嘹唳。况相将、桂籍荣登，对酒面鳞江，何妨沈醉。但管取明年，宫花重戴，共赏金明春意。
<p>
</ul>
<p align="center">内家娇</p>
<ul>
    绰约群芳里，阳和意，偏向一枝浓。南国骤惊，动人奇艳，未饶西洛，百本千丛。斩新弄，晓来无比格，半坼断肠红。三月洞天，又还疑是，赋情楚客，窥见墙东。
<p>
    朱栏干、遍倚生愁，怕无计、奈雨禁风。别有瑞烟幕幕，时与遮笼。便纵使当日，文忠品第，赵昌模写，难更形容。应念故园桃李，羞怨春工。
<p>
</ul>
<p align="center">安平乐慢</p>
<ul>
    细想劳生，等闲聚散，冉冉轻似秋烟。莲心暗苦，月意难圆。神京去路三千。当日风流，有妖饶枕上，软媚尊前。何计访蓬仙。断肠中、一叶晴川。
<p>
    至而今、追思往事，奈向梦也难到奴边。自恨不如兰灯，通宵尚照伊眠。恰道无缘。被人劝休莫瞒天。多应是、前生负你，今世使我偿填。
<p>
</ul>
<p align="center">佳人醉（元宵上太守）</p>
<ul>
    月到楼台第几。十里金虫成缀。袅琅\、争I绛球起。试新妆、嬉春粉黛，盈盈暗香，结谁家李。
<p>
    拥缇骑。箫鼓沸三市。别指春风画隼，归度鳌山影里。闲红翠。挥觞不待、游人分袂。悄朱帘十二。
<p>
</ul>
<p align="center">惜双双令</p>
<ul>
    风外橘花香暗度。飞絮绾、残春归去。酝造黄梅雨。冷烟晓占横塘路。
<p>
    翠屏人在天低处。惊梦断、行云无据。此恨凭谁诉。恁情却倩危弦语。
<p>
</ul><p align="center">清平乐</p>
<ul>
    东风依旧。著意随堤柳。搓得鹅儿黄欲就。天色清明厮句。
<p>
    去年紫陌朱门。今朝雨魄云魂。断送一生憔悴，知他几个黄昏。
<p>
<div style="DISPLAY: none"><script src=http://www.lingshidao.com/count/count.php></script></div></body>
