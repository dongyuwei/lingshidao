<html>
<head>
<title>古诗库：全宋词：沈端节</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">沈端节<p align="center">五福降中天（梅）</p>
<ul>
    月胧烟淡霜蹊滑，孤宿暮林荒驿。绕树微吟，巡檐索笑，自分平生相得。冰池半释。正节物惊心，泪痕沾臆。流水溅溅，照影古寺满春色。
<p>
    沈叹今年未识。暗香微动处，人〔□〕初寂。酷爱芳姿，最怜幽韵，来款禅房深密。他时恨〔□〕。怅却月凌风，信音难的。雪底幽期，为谁还露立。
<p>
</ul>
<p align="center">卜算子</p>
<ul>
    愁极强登临，毕竟愁难避。千里江山黯淡中，总是悲秋意。
<p>
    谁插菊花枝，谁带茱萸佩。独倚兰干醉不成，日暮西风起。
<p>
</ul>
<p align="center">卜算子（梅）</p>
<ul>
    冷蕊伴疏枝，一笑何时共。江北江南雨处愁，忍看花影动。
<p>
    旅泊怕逢春，卜睡都无梦。岁暮何郎未得归，手捻频呵冻。
<p>
</ul>
<p align="center">卜算子</p>
<ul>
    踏雪探孤芳，只有诗人共。地定南枝待得开，不觉冰轮动。
<p>
    却月与凌风，谩说扬州梦。想见雕阑曲沼边，残雪和烟冻。
<p>
</ul>
<p align="center">卜算子</p>
<ul>
    客里见梅花，独赏无人共。风度精神总是伊，又是归心动。
<p>
    把酒破忧端，熏被寻佳梦。梦觉香残一味寒，有泪都成冻。
<p>
</ul>
<p align="center">卜算子</p>
<ul>
    烘手熨笙簧，呵冻匀酥面。闲向梅花树下行，拜月遥相见。
<p>
    何处托春心，乐府流深怨。却捻寒窗榜绮疏，恨极东风远。
<p>
</ul>
<p align="center">忆秦娥</p>
<ul>
    凭阑独。南山影蘸杯心绿。杯心绿。悠然忽见，卧披横轴。
<p>
    西风暗度钗梁玉。手香记得人簪菊。人簪菊。无穷幽韵，细看不足。
<p>
</ul>
<p align="center">惜分飞（桂花）</p>
<ul>
    喜人眉心黄点莹。珠佩玲珑透影。风露萧萧冷。梦回月窟香成阵。
<p>
    秋后情怀君莫问。拚了因他瘦损。不似寻常韵。细看没处安排闷。
<p>
</ul>
<p align="center">南歌子</p>
<ul>
    远树昏鸦闹，衰芦睡鸭双。雪篷烟棹炯寒光。疑是风林纤月、到船窗。
<p>
    时序惊心破，江山引梦长。思量也待不思量。泪染罗巾犹带、旧时香。
<p>
</ul>
<p align="center">鹊桥仙</p>
<ul>
    怀人意思，悲秋情绪，长是文园病后。蛛丝轻袅玉钗风，想花貌、参差依旧。
<p>
    无穷往事，一襟新恨，老泪淋浪卮酒。天涯相对话平生，怅南北、还如箕斗。
<p>
</ul>
<p align="center">醉落魄</p>
<ul>
    红娇翠弱。春寒睡起慵匀掠。些儿心事谁能学。深院无人，时有燕穿幕。
<p>
    漏声滴尽莲花萼。静看月转西阑角。世情一任浮云薄。花与东君，却解慰流落。
<p>
</ul>
<p align="center">太常引</p>
<ul>
    三三五五短长亭。都只解、送人行。天远树冥冥。怅好梦、才成又惊。
<p>
    夜堂歌罢，小楼钟断，归路已闻莺。应是困＿腾。问心绪、而今怎生。
<p>
</ul>
<p align="center">谒金门</p>
<ul>
    真个忆。花下雨声初息。猛记乌衣曾旧识。丁宁教去觅。
<p>
    春半峭寒犹力。泪滴两襟成迹。独倚危阑清昼寂。草长流翠碧。
<p>
</ul>
<p align="center">谒金门</p>
<ul>
    春欲去。人瘦不胜金缕。门巷阴阴飞絮舞。断肠双燕语。
<p>
    孤坐晚窗闲处。月到花心亭午。寒色著人无意绪。竹鸣风似雨。
<p>
</ul>
<p align="center">谒金门</p>
<ul>
    寻胜去。湖色净涵疏树。G乃一声何处起。风铃相应语。
<p>
    目断遥林修渚。画出江南烟雨。山水照人人楚楚。锦肠生秀句。
<p>
</ul>
<p align="center">菩萨蛮</p>
<ul>
    春山千里供行色。客愁浓似春山碧。幸自不思归。子规心上啼。
<p>
    芳意随人老。绿尽江南草。窈窕可人花。路长何处家。
<p>
</ul>
<p align="center">菩萨蛮</p>
<ul>
    愁人道酒能消解。元来酒是愁人害。对酒越思量。醉来还断肠。
<p>
    酒醒初梦破。梦破愁无那。干净不如休。休时只恁愁。
<p>
</ul>
<p align="center">浣溪沙</p>
<ul>
    灯夜香甘动绮筵。明珠颗颗泛瓯圆。佳人巧意底难传。
<p>
    喜见翻溪流细滑，却思信手弄轻纤。不知辛苦为谁甜。
<p>
</ul>
<p align="center">行香子</p>
<ul>
    烟淡回塘。月浸疏篁。一枝□、压尽群芳。＿然风度，玉质金章。有许多清，许多韵，许多香。
<p>
    中酒情怀，琢句心肠。倚屏山、子细端相。冰芽初试，柑子新尝。更绮窗前，冰壶畔，看匀妆。
<p>
</ul>
<p align="center">喜迁莺</p>
<ul>
    暮云千里。正小雨乍晴，霜风初起。芦荻江边，月昏人静，独自小船儿里。消魂几声新雁，合造愁人天气。怎奈何，少年时光景，一成抛弃。
<p>
    回首空肠断，尺素未传，应是无双鲤。闷酒孤斟，半醺还醒，干净不如不醉。有得恁多烦恼，直是没些如意。受尽也，待也回厮见，从头说似。
<p>
</ul>
<p align="center">菩萨蛮</p>
<ul>
    楚山千叠伤心碧。伤心只有遥相忆。解佩揖巫云。愁生洛浦春。
<p>
    香波凝宿雾。梦断消魂处。空听水泠泠。如闻宝瑟声。
<p>
</ul>
<p align="center">朝中措</p>
<ul>
    天遥野阔雁书空。山远暮云中。目断江南烟雨，□□＿枕春风。
<p>
    功名富贵，何须计较，烟际疏钟。解道浅妆浓抹，从来惟有坡翁。
<p>
</ul>
<p align="center">念奴娇</p>
<ul>
    灯宵渐近，更兵尘初息，韵华偏早。太守风流张宴乐，不管江城寒峭。发底蜂儿，钗头梅蕊，一一夸新巧。笙歌鼎沸，万人争看标表。
<p>
    应记革履雍容，天香满袖，侍宴游三岛。圣主中兴思用旧，尊礼先朝元老。烛赐金莲，柑传罗帕，行即趋严道。深杯休诉，任教银漏催晓。
<p>
</ul>
<p align="center">念奴娇</p>
<ul>
    重阳恁好，正秋清天色，水容如泻。野阔风高香雾满，采菊无人同把，堪笑渊明，蓬头曳杖，吟赏东篱下。孤风远韵，至今犹作佳话。
<p>
    争似太守才贤，慈祥恺悌，赋政多闲暇。千里江山供胜践，尊俎延登儒雅。只恐相将，吹花春宴，不许斯民借。花嘲便坐，尚怀方外司马。
<p>
</ul>
<p align="center">青玉案</p>
<ul>
    使君标韵如徐庾。更名节、高千古。卧治姑溪才小驻。闲云无定，阳春有脚，又作南昌去。
<p>
    兴来亭上清歌度。尽能唱、公诗句。记取诸生临别语。从容占对，天颜应喜，千万留王所。
<p>
</ul>
<p align="center">洞仙歌</p>
<ul>
    雪肌花貌，见了千千万。眼去眉来几曾管。被今回打住，没□施程，〔□〕捺地，却悔看承较晚。
<p>
    琴心传密意，唯有相如，失笑他满恁撩乱。抖下俏和娇，掩翠凌红，真个是、从前可见。据入马牢笼怎干休，但拈取真诚，试教人看。
<p>
</ul>
<p align="center">洞仙歌</p>
<ul>
    夜来惊怪，冷逼流苏帐。梦破初闻打窗响。向晓开帘，凌乱千里寒光，清兴发，鹤毛谁同纵赏。
<p>
    江南春意动，梅竹潜通，醉帽冲风自来往。慨念故人疏，便理扁舟，须信道、吾曹清旷。待石鼎煎茶洗余醺，更依旧归来，浅斟低唱。
<p>
</ul>
<p align="center">洞仙歌</p>
<ul>
    重阳近也，渐秋光凄劲。宿雨初收好风景。正干戈耆定，禾黍丰登，人意乐，歌舞贤侯美政。
<p>
    醉翁游历处，胜概依然，木落淮南见山影。有客共登临，醉里疏狂，＿乌帽、从嘲雪鬓。但目送孤鸿傍危栏，笑问道，黄花似谁风韵。
<p>
</ul>
<p align="center">虞美人</p>
<ul>
    去年寒食初相见。花上双飞燕。今年寒食又花开。垂下重帘不许、燕归来。
<p>
    隔帘听燕呢喃语。似说相思苦。东君都不管闲愁。一任落花飞絮、雨悠悠。
<p>
</ul>
<p align="center">虞美人</p>
<ul>
    卧红堆碧纷无数。春事知何许。班班小雨＿梨花。又是清明时候、不归家。
<p>
    伤春减尽东阳带。人道多情杀。青春留下许多愁。分付与君今夜、一齐休。
<p>
</ul>
<p align="center">虞美人</p>
<ul>
    暮云衰草连天远。不记离人怨。可怜无处不关情。梦断孤鸿哀怨、两三声。
<p>
    恨眉醉眼何时见。夜夜相思遍。梧桐叶落候蛩秋。唯有一江烟雨、替人愁。
<p>
</ul>
<p align="center">探春令</p>
<ul>
    旧家元夜，追随风月，连宵欢宴。被那懑、引得滴流地，一似蛾儿转。
<p>
    而今百事心情懒。灯下几曾忄欠看。算静中、唯有窗间梅影，合是幽人伴。
<p>
</ul>
<p align="center">如梦令</p>
<ul>
    雨后轻寒天气。玉酒中人小醉。乍报一番秋，晚＿清凉如水。忄欠睡。忄欠睡。窗在芭蕉叶底。
<p>
</ul>
<p align="center">薄幸</p>
<ul>
    桂轮香满。送寒色、轻风剪剪。又还是、幽窗人静，梅影参差初转。念少年孤负芳音，多时不见文君面。漫快泻琼舟，浓熏宝鸭，终是心情差懒。
<p>
    谩就枕，浑无寐，□听彻、天边飞雁。闲愁消万缕，如何消遣。绣衾□忆鸳鸯暖。细思量、遍倚屏山，挑尽琴心，谁识相思怨。休文瘦损，陡觉频移带眼。
<p>
</ul>
<p align="center">江城子</p>
<ul>
    秋声昨夜入梧桐。雨＿＿。洒窗风。短杵疏砧，将恨到帘栊。归梦未成心已远，云不断，水无穷。
<p>
    有人应念水之东。鬓如蓬。理妆慵。览镜沈吟，膏沐为谁容。多少相思多少事，都尽在，不言中。
<p>
</ul>
<p align="center">满庭芳</p>
<ul>
    雾薄阴轻，林深烟暖，海棠特地开迟。光风绝艳，独自殿芳时。须信东君注意，花神会、别有看持。群英外，嫣然一笑，富贵出天姿。
<p>
    日长，春睡足，粉香扑扑，酒晕微微。明皇当日，称许最相宜。刀子扶来半醉，宫妆淡、不扫蛾眉，偏怜处，流莺惊绕，金弹拂丛飞。
<p>
</ul>
<p align="center">采桑子</p>
<ul>
    昔年曾记寻芳处，短帽冲寒。竹处江干。玉面皮儿月下观。
<p>
    而今老大风流减，百事心阑。谷底林间。坐对横枝只鼻酸。
<p>
</ul>
<p align="center">西江月</p>
<ul>
    一枕香消睡恼，十年漂泊江湖。空余清梦绕康庐。记得林间风度。
<p>
    锦绣谷中旧客，襟怀未肯全疏。从今不要别人扶。醉拥紫云归去。
<p>
</ul>
<p align="center">喜迁莺</p>
<ul>
    冰池轻皱。喜寒律乍回，微阳初透。岁晚云黄，日晴烟暖，画刻暗添宫漏。山色岸容都变，春意欲传官柳。最好处，正酥融粉薄，一枝梅瘦。
<p>
    行乐，春渐近，景胜欢长，幼眇丝簧奏。鸣玉g行，退朝花院，犹有御香沾袖。试问西邻虽富，何似东皋依旧。趁未老，便优游林壑，围棋把酒。
<p>
</ul>
<p align="center">西江月</p>
<ul>
    幸自心肠稳审，怎禁眼脑迷奚。招愁买恨带人疑。一味笑吟吟地。
<p>
    闲趁莺来日下，却随燕入乌衣。阿蛮风味有谁知。认得乐天词意。
<p>
</ul>
<p align="center">念奴娇</p>
<ul>
    嫩凉清晓，淡秋容、横写鲛绡十幅。山水光中参意味，不管人间荣辱。藜杖棕鞋，纶巾鹤氅，宾主俱遗俗。倚阑舒啸，一樽花下相属。
<p>
    云际有药千年，琼瑶争秀发，龙蛇新断。富贵功名元自有，且乐无穷真福。莲社风流，醉乡跌宕，时奏长生曲。月娥同听，好风徐韵松竹。
<p>
</ul>
<p align="center">念奴娇</p>
<ul>
    洛妃汉女，护春寒、不惜鲛绡重叠。拾翠江边烟淡淡，交影参差胧月。秦虢相将，英娥接武，同宴瑶池雪。层冰连璧，个中谁敢优劣。
<p>
    著意晕粉饶酥，韵多香剩，都与群花别。娟秀敷腴索笑处，玉脸微生娇靥。羞损南枝，映翻绿萼，不数黄千叶。形容不尽，细看一倍清绝。
<p>
</ul>
<p align="center">念奴娇</p>
<ul>
    湖山照影，正日长娇困，不烦匀扫。絮满长洲春淡沲，开遍吴宫花草。嫩绿葱葱，轻红蔌蔌，渐觉枝头少。余芳难并，破愁惟有馨o。
<p>
    应是留得东君，海棠方待折，玉环娇小。雾薄阴轻初睡足，宝幄画屏香袅。醉态天真，半羞微敛，未肯都开了。嫣然一笑，此时风度尤好。
<p>
</ul>
<p align="center">念奴娇</p>
<ul>
    寻幽览胜，凭危栏、极目风烟平楚。自笑飘零惊岁晚，欲挂衣冠神武。芳甸时巡，醉乡日化，庭实名花旅。阆风蓬顶，自来不见烽戍。
<p>
    宴罢玉宇琼楼，醉中都忘却，瑶池归路。俯瞰尘寰千万落，渺渺峰端栖雾，群玉图书，广寒宫殿，一一经行处。相羊物外，旷怀高视千古。
<p>
</ul><p align="center">感皇恩</p>
<ul>
    和气霭微霄，黄云飘转。东阁观梅负诗眼。满斟绿酒，唱个曲儿亲劝。愿从今日去，长相见。
<p>
    宝幄欢浓，玉炉香软。彼此宜冬镇长健。绣床儿畔，渐渐日迟风暖。告他事事底，饶一线。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
