<html>
<head>
<title>古诗库：全宋词：楼夫</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">楼夫<p align="center">水龙吟（次清真梨花韵）</p>
<ul>
    素娥洗尽繁妆，夜深步月秋千地。轻腮晕玉，柔肌笼粉，缁尘敛避。霁雪留香，晓云同梦，昭阳宫闭。怅仙园路杳，曲栏人寂，疏雨湿、盈盈泪。
<p>
    未放游峰叶底。怕春归、不禁狂吹。象床困倚，冰魂微醒，莺声唤起。愁对黄昏，恨催寒食，满襟离思。想千红过尽，一枝独冷，把梅花比。
<p>
</ul>
<p align="center">菩萨蛮</p>
<ul>
    丝丝杨柳莺声近。晚风吹过秋千影。寒色一帘轻。灯残梦不成。
<p>
    耳边消息在。笑指花梢待。又是不归来。满庭花自开。
<p>
</ul>
<p align="center">沁园春（登候涛山）</p>
<ul>
    开辟以来，便有此山，独当怒涛。正秋空万里，寒催雁信，尘寰一族，轻等鸿毛。小可诗情，寻常酒量，到此应须分外豪。难为水，算平生未有，此番登高。
<p>
    飘飘。身踏金鳌。笑终日风波无限劳。看墙乌缥缈，帆归远浦，廛鱼杂沓，纲带馀潮。待约诗人，相将月夜，取次携杯持蟹螯。乘桴意，问谁人领解，空立亭皋。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
