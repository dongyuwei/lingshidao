<html>
<head>
<title>古诗库：全宋词：韩W</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">韩W<p align="center">临江仙（为顾致尧生日）</p>
<ul>
    难老一杯春酒美，主人玉鉴清秋。九华山下共追游。朝来多爽气，都向笔端收。
<p>
    台阁功名归去好，便应衮衮公侯。未妨含笑看吴钩。当年佳梦日，和气瑞光浮。
<p>
</ul>
<p align="center">满江红（和赵公明）</p>
<ul>
    五老峰前，九江上、曾生仙客。相邂逅、贵池亭下，定交金石。我辈风流宜啸咏，官曹尘冗从煎逼。且簿书、丛里举清觞，偷闲日。
<p>
    同一笑，当今夕。梅正好，香浮白。便相忘尔汝，醉巾沾湿。已向琼楼夸意态，似闻金殿传消息。想君今、归去际风云，应相忆。
<p>
</ul>
<p align="center">柳梢青</p>
<ul>
    云淡秋空。一江流水，烟雨＿＿。岸转溪回，野平山远，几点征鸿。
<p>
    行人独倚孤篷。算此景、如图画中。莫问功名，且寻诗酒，一棹西风。
<p>
</ul>
<p align="center">醉蓬莱（寿潘漕）</p>
<ul>
    问西湖好处，楼上薰风，有谁称寿。十里荷香，对槐阴清昼。细浪揉蓝，远山凝黛，更管弦初奏。醉舞＿＿，欢声沸沸，生申时候。
<p>
    膝下婆娑，老莱儿戏，帝所辉光，使衣呈绣。眷倚方隆，赐金章华绶。自此飞腾，凤阁鸾台，好满斟醇酎。道骨仙风，朱颜青鬓，年年依旧。
<p>
</ul>
<p align="center">水调歌头（晁子应三十八丈见过，因□张德广对木犀水饮，次德广韵）</p>
<ul>
    明月到花影，把酒对香红。此情飘洒，但觉清景满帘栊。人被好花相恼，花亦知人幽韵，佳处本同风。挥手谢尘纲，举袂步蟾宫。
<p>
    秋已半，幽涧侧，乱山中。故人过我，终夕乘兴可千钟。赖有曲江才子，坐上平章花月，不管老英雄。心事将何寄，醉语又匆匆。
<p>
</ul>
<p align="center">贺新郎（坐上有举昔人《贺新郎》一词，极壮，酒半用其韵）</p>
<ul>
    万事佯休去。漫栖迟、灵山起雾，玉溪流渚。击楫凄凉千古意，怅怏衣冠南渡。泪暗洒、神州沉处。多少胸中经济略，气□□、郁郁愁金鼓。空自笑，听鸡舞。
<p>
    天关九虎寻无路。叹都把、生民膏血，尚交胡虏。吴蜀江山元自好，形势何能尽语。但目尽、东南风土。赤壁楼船应似旧，问子瑜、公瑾今安否。割舍了，对君举。
<p>
</ul>
<p align="center">贺新郎</p>
<ul>
    病起情怀恶。小帘栊、杨花坠絮，木阴成幄。试问春光今几许，都把年华忘却。更多少、从前盟约。拟待莺边寻好语，恍残红、零乱风回薄。思往事，信如昨。
<p>
    清明寒食须行乐。算人生、何时富贵，自徒萧索。试着春衫从酒伴，乱插繁英嫩萼。信莫被、功名担阁。随分溪山供笑傲，这一身、闲处谁能缚。琴剑外，尽杯酌。
<p>
</ul>
<p align="center">清平乐（七月十三日潘令生朝）</p>
<ul>
    鸣琴单父。凫舄宜飞去。不比河阳花满树。此意直高千古。
<p>
    清秋诞日相逢。乃同涧上村侬。笑指壶山为寿，仁心静处加功。
<p>
</ul>
<p align="center">水龙吟（七月二十六日信守生朝王道夫）</p>
<ul>
    从来江左夷吾，大名迥诸出公右。金堂玉室，瑶林琼树，龙麟蟠走。志在神皋，气雄云梦，十吞八九。问三槐盛事，当年初度，人应羡、青毡旧。
<p>
    说与文章太守。庆千秋、好为亲寿。冰桃雪藕，霞裾月佩，莺鸾歌奏。雨熟西畴，星躔南极，宝香凝昼。趁新凉，便约乘云绕日，饮天浆酒。
<p>
</ul>
<p align="center">清平乐（次韵）</p>
<ul>
    萧然在涧。景色秋来冠。几缕明霞红未断。矫首时时遐观。
<p>
    回思五马清游。分明前辈风流。留作山间佳话，更谁愁上眉头。
<p>
</ul>
<p align="center">踏莎行（七夕词）</p>
<ul>
    雨意生凉，云容催暮。画楼人倚阑干处。柳边新月已微明，银潢隐隐疏星渡。
<p>
    今古佳期，漫传牛女。一杯试与寻新句。幽怀冷眼是青山，旧欢往恨浑无据。
<p>
</ul>
<p align="center">清平乐（寿潘文叔）</p>
<ul>
    常思高致。又见凉风起。欢喜年时为寿意。快写山歌重寄。
<p>
    愿公好德康宁。青云收取功名。莫道而今官小，吾儒正要仁民。
<p>
</ul>
<p align="center">柳梢青（雨洗元宵）</p>
<ul>
    雨洗元宵。楼台烟锁，隐隐笙箫。且插梅花，自烧银烛，沈水香飘。
<p>
    软红尘里星桥。想霁色、皇都绛霄。屏掩潇湘，醉和衣倒，春梦迢迢。
<p>
</ul>
<p align="center">菩萨蛮（同仲明饮山隐）</p>
<ul>
    雪云收尽晴风软。小山春浪晴波远。梅片已飞香。海棠红试妆。
<p>
    人言诗易与。酒盏谁分付。不是没心情。夕阳啼鸟声。
<p>
</ul>
<p align="center">一翦梅（送冯德英）</p>
<ul>
    说着相思梦亦愁。芳草斜阳，春满秦楼。楼前新绿水西流。一曲阳关，分付眉头。
<p>
    多少风流事已休。纷薄香浓，怕见绸缪。淡云笼月小庭幽。明日山长，清恨悠悠。
<p>
</ul>
<p align="center">海月谣（送赵永兴宰）</p>
<ul>
    晚秋烟渚。更舟倚、萧萧雨。水痕清汜，迤逦渐整，云帆西去。三叠阳关，留下别离情绪。
<p>
    溪南一坞。对风月、谁为主。酒徒诗社，自此冷落，胸怀尘土。目送鸿飞，莫听数声柔橹。
<p>
</ul>
<p align="center">好事近（红梅）</p>
<ul>
    春色入芳梢，点缀万枝红玉。莫道怕愁贪睡，倚新妆如束。
<p>
    纷纷桃李太妖娆，相对夜阑烛。记取疏花横处，有暗香飘馥。
<p>
</ul>
<p align="center">菩萨蛮（野趣观梅）</p>
<ul>
    平生常为梅花醉。数枝滴滴香沾袂。雪后月华明。胆瓶无限清。
<p>
    夜深灯影瘦。饮尽杯中酒。明日景尤新。人间都是春。
<p>
</ul>
<p align="center">西江月（走笔因宋九韵示黄六）</p>
<ul>
    春色著人多少，溪头桃杏舒红。杖藜相与过桥东。往事旧欢如梦。
<p>
    花底醉眠芳草，柳边嘶入骄骢。如今憔悴坐诗穷。莫问醯鸡舞瓮。
<p>
</ul>
<p align="center">浣溪沙（夜饮仲明小轩）</p>
<ul>
    一曲青山映小池。林疏人静月明时。相逢杯酒也相宜。
<p>
    醉眼不知春事少，欢情犹得漏声迟。神仙何处梦魂飞。
<p>
</ul>
<p align="center">浣溪沙（仲明命作艳曲）</p>
<ul>
    宝鸭香消酒未醒。锦衾春暖梦初惊。鬓云撩乱玉钗横。
<p>
    半怯夜寒褰绣幌，尚余娇困剔银灯。粉痕微褪脸霞生。
<p>
</ul>
<p align="center">西江月（次韵）</p>
<ul>
    风暖晨光寂寂，月明夜气沈沈。山间林下步轻阴。花柳飞绵布锦。
<p>
    酒病向谁能遣，春愁惟我难禁。尊前一曲断肠声。梦破晓窗＿枕。
<p>
</ul>
<p align="center">朝中措（次韵）</p>
<ul>
    池塘春草燕飞飞。人醉牡丹时。多少姚黄魏紫，搦成腻粉燕支。
<p>
    谪仙醉把平章看，晴影度帘迟。花外一声＿＿，柳边几个黄鹂。
<p>
</ul>
<p align="center">水调歌头（清明严濑）</p>
<ul>
    今古钓台下，行客系扁舟。扁舟何以，云山千叠亦东游。我欲停桡一醉，与写平生幽愤，横管更清讴。小上客星阁，短鬓独搔头。
<p>
    风乍起，烟未敛，雨初收。一年花事，数声_欲春休。吊古怀贤情味，只有浮名如故，谁复识羊裘。赖得玄英隐，相望此溪流。
<p>
</ul>
<p align="center">西江月（四叔生朝）</p>
<ul>
    梅蕊小春天气，橘林良月风光。五云边近九霞觞。美景初无尽藏。
<p>
    老矣相逢湖海，年来游遍潇湘。诗情满眼兴何长。赢得烟霄直上。
<p>
</ul>
<p align="center">卜算子（生朝次坐客韵呈四叔）</p>
<ul>
    花底醉东风，好景宜同寿。海角天涯今几春，邂逅新丰酒。
<p>
    内集记高阳，南渡闲回首。但愿长年饱饭休，一笑风尘表。
<p>
</ul>
<p align="center">浣溪沙（夜饮潘舍人家，有客携家妓来歌）</p>
<ul>
    小雨收晴作社寒。月桥花院篆香残。杏腮桃脸黛眉弯。
<p>
    歌拂燕梁牵客恨，醉临鸾镜怕人看。良宵春梦绕屏山。
<p>
</ul>
<p align="center">菩萨蛮（小词）</p>
<ul>
    海棠欲谢绵飞柳。柳丝自拂行人首。上巳是清明。新烟带粥饧。
<p>
    轻阴帘幕冷，闲却秋千影。曲水兴无涯。丽人花半遮。
<p>
</ul>
<p align="center">浣溪沙（寿晁元默）</p>
<ul>
    湖海相逢更日边。槐风莲雨寿杯前。琴书图画水沈烟。
<p>
    共指金銮当＿直，不应彭泽尚回旋。今年初度想超然。
<p>
</ul>
<p align="center">恋绣衾（晁仲一将到滁阳，新买妾）</p>
<ul>
    欢浓两点笑靥儿。雪初消、梅欲放时。不信道、伤春瘦，怕人猜、犹待皱眉。
<p>
    香浓翠被屏山曲，把珊枕、侧过又移。试与伴、江头去，但醉翁、亭上要诗。
<p>
</ul>
<p align="center">浣溪沙（题美人画卷）</p>
<ul>
    一曲霓裳舞未终。玉钗垂额鬓云松。梦回金殿月华东。
<p>
    燕子莺儿情脉脉，柳枝桃叶恨匆匆。罗襟空惹御香浓。
<p>
</ul>
<p align="center">步蟾宫（钓台词）</p>
<ul>
    三年重到严滩路。叹须鬓、衣冠尘土。倚孤篷、闲自濯清风，见一片、飞鸿归去。
<p>
    人间何用论今古。漫赢得、个般情绪。雨吹来云、乱处水东流，但只有、青山如故。
<p>
</ul>
<p align="center">水调歌头（次韵载叔）</p>
<ul>
    一枕暑风外，事事且随缘。随缘何处琴剑，闲泊此层巅。日绕九天楼殿，烟抹四山林薄，尘土市声前。老眼醉还醒，犹得到诗边。
<p>
    桥南院，双桂隐，有名言。江湖人物，好在收拾付书帘。回首吾庐无恙，寄卧僧窗何事，鸿鹄本高＿。水调赋明月，谁道更超然。
<p>
</ul>
<p align="center">鹧鸪天（兰溪舟中）</p>
<ul>
    雨湿西风水面烟。一巾华发上溪船。帆迎山色来还去，橹破滩痕散复圆。
<p>
    寻浊酒，试吟篇。避人鸥鹭更翩翩。五更犹作钱塘梦，睡觉方知过眼前。
<p>
</ul>
<p align="center">水调歌头（次宋＿・韵）</p>
<ul>
    嘉节已吹帽，谁复见南山。南山佳处，台上云绕一溪环。犹记使君同醉，化鹤千年何在，今古自应a。胜事漫陈迹，风物只高寒。
<p>
    都莫问，归酒畔，集毫端。等闲吟笑而已，赖有孔融尊。伟矣广平心致，赢得相遭淡泊，感旧唱酬间。且看小斋菊，抵掌共凭阑。
<p>
</ul>
<p align="center">减字木兰花（次昌甫韵）</p>
<ul>
    年光虚度。能得几多消散处。莫恨归迟。得见新词不自持。
<p>
    山中酒里。笑语喧哗知有弟。此意谁如。世事纷纷一任渠。
<p>
</ul>
<p align="center">生查子（梅溪橘阁词）</p>
<ul>
    霜叶柳塘风，烟蕊梅溪渡。茅店问村醪，未许空归去。
<p>
    倚杖小徘徊，写我吟边句。醉眼复何之，落日孤鸿处。
<p>
</ul>
<p align="center">西江月（晚春时候）</p>
<ul>
    闻道晚春时候，暖风是处花飘。游人争渡水南桥。多少池塘春草。
<p>
    跃马谁联玉勒，钓鱼应泛兰桡。韶光何限不逍遥。输与溪鸥野鸟。
<p>
</ul>
<p align="center">朝中措（和吴子似）</p>
<ul>
    春浓人静倦游嬉。烟雨战棠梨。翠径乱红无数，频啼枝上黄鹂。
<p>
    小园流水溅溅处，绿遍谢家池。怨月恨花滋味，泪痕犹染罗衣。
<p>
</ul>
<p align="center">小重山（和吴子似）</p>
<ul>
    云影收晴雨外明。碧溪春滟滟，落花平。莺声催我过桥行。人何在，诗酒淡心情。
<p>
    闲里兴还生。锦鳞题尺素，有谁能。草边芳径柳边城。归来也，清梦绕山屏。
<p>
</ul>
<p align="center">临江仙（闺怨）</p>
<ul>
    脆管繁弦无觅处，小楼空掩遥山。柳丝直下曲阑干。海棠红欲褪，玉钏怯春衫。
<p>
    ＿酒不成芳信断，社寒新燕呢喃。雕盘慵整宝香残。绮疏明薄暮，帘外雨潺潺。
<p>
</ul>
<p align="center">朝中措（平江施＿・生朝）</p>
<ul>
    五湖烟水百花洲。别乘最风流。人道紫枢家世，清时衮衮公侯。
<p>
    名园绿水春无价，蜀锦舞缠头。眉寿年年今日，宝杯香霭飞浮。
<p>
</ul>
<p align="center">月宫春（和吴尉）</p>
<ul>
    柳娇花妒燕莺喧。断肠空眼穿。一春风雨夜厌厌。不闻钟鼓传。
<p>
    香冷曲屏罗帐掩，园林谁与上秋千。忆得年时凤枕，日高犹醉眠。
<p>
</ul>
<p align="center">浣溪沙（满院春）</p>
<ul>
    芍药酴满院春。门前杨柳媚晴曛。重帘双燕语沈沈。
<p>
    花映绿娇初日嫩，叶栖红小晚烟昏。轻雷不觉送微阴。
<p>
</ul>
<p align="center">鹧鸪天（禁烟）</p>
<ul>
    烟禁荒荒雨湿云。近郊争出满城人。儿童藉草几成市，杯酒沾花不觉村。
<p>
    身又老，眼增明。回头一任是红尘。山中谁信无寒食，涧上何如且采苹。
<p>
</ul>
<p align="center">一丛花（次韵斯远）</p>
<ul>
    翻空雪浪送飞花。春晓媚霜华。风回点点迷人处，峭寒轻、诗思殊佳。双燕未来，断鸿何在，微雨又天涯。
<p>
    绮窗明暗是谁家。雕槛馥兰芽。画檐帘幕黄昏后，试倾杯、笑语喧哗。聚散人生，吾侪老矣，醉墨任横斜。
<p>
</ul>
<p align="center">眼儿媚</p>
<ul>
    东风拂槛露犹寒。花重湿阑干。淡云＿日，晨光微透，帘幕香残。
<p>
    阴晴不定瑶阶润，新恨觉心阑。凭高望断，绿杨南陌，无限关山。
<p>
</ul>
<p align="center">青玉案（西湖路）</p>
<ul>
    苏公堤上西湖路。柳外跃、青骢去。多少韶华惊暗度。南山游遍，北山归后，总是题诗处。
<p>
    如今老矣伤春暮。泽畔行吟漫寻句。落拓情怀空自许。小园芳草，短篱修竹，点点飞花雨。
<p>
</ul>
<p align="center">浣溪沙（科辛卿壁间韵）</p>
<ul>
    只恐山灵俗驾回。海鸥飞下莫惊猜。机心消尽重徘徊。
<p>
    宿雨乍晴千涧落，晓云微露两山排。新苗时翼好风来。
<p>
</ul>
<p align="center">朝中措（戏赠郑干）</p>
<ul>
    扁舟撑月转江湖。烟水湛金铺。篷底晓凉歌罢，肌肤冰雪初扶。
<p>
    诗人自是风尘表，佳处句能摹。属玉一双飞去，荷花香动菰蒲。
<p>
</ul>
<p align="center">明月棹孤舟（逢子似清河坊市中客楼小饮）</p>
<ul>
    忽得相逢惊似旧。问山中、酒徒诗友。闲倚晴楼，长安市上，华发为君搔首。
<p>
    绿竹疏梅今在否。对西湖、夕阳烟岫。鸿雁声中，人间今古，还是醉醒时候。
<p>
</ul>
<p align="center">江城子（德久同醉，子似出新置佐酒，和德久词）</p>
<ul>
    天孙应为织云裳。试宫妆。问刘郎。湖上波寒，依旧远山苍。自是老来心事懒，空落拓，少年场。
<p>
    挥豪闲与细端相。记严扬。陋苏张。兴到一杯，微醉亦成章。回首片帆西去也，何日更，共清狂。
<p>
</ul>
<p align="center">冉冉云（弄花雨）</p>
<ul>
    倚遍阑干弄花雨。卷珠帘、草迷芳树。山崦里、几许云烟来去。画不就、人家院宇。
<p>
    社寒梁燕呢喃舞。小桃红、海棠初吐。谁信道、午醉醒时情绪。闲整春衫自语。
<p>
</ul>
<p align="center">谒金门（东风吹酒面）</p>
<ul>
    花影半。晴色乍开云卷。择胜寻春愁日短。雨余山路晚。
<p>
    涧底桃深红满。人意不禁闲远。胡蝶绕枝啼鸟怨。东风吹酒面。
<p>
</ul>
<p align="center">满庭芳（王寺簿生朝）</p>
<ul>
    点点淮山，迢迢江水，分明别是风光。地灵人杰，星斗烂文章。初度充闾佳气，当年瑞、应弄璋。薰弦奏，凉宵宝月，玉井藕花香。
<p>
    清真，如逸少，兰亭修竹，曲水流觞。想醉乡日永，地久天长。小驻屏星怀玉，飞凫舄、元在g行。功名事，云龙风虎，行矣佩金章。
<p>
</ul>
<p align="center">浣溪沙（醉木犀）</p>
<ul>
    一曲西风醉木犀。天香吹梦入瑶池。钗横犹记未开枝。
<p>
    花重嫩舒红笑脸，叶稀轻拂翠颦眉。酒醒残月雁声迟。
<p>
</ul>
<p align="center">浣溪沙（次韵昌甫）</p>
<ul>
    山气吹云宝月凉。园英承露菊花黄。吾生只合醉为乡。
<p>
    怅望佳人因共赋，分明佳节是重阳。酒边犹发少年狂。
<p>
</ul>
<p align="center">浣溪沙（次韵昌甫）</p>
<ul>
    莫问星星鬓染霜。一杯同看月昏黄。放歌渔父濯沧浪。
<p>
    却忆手栽双柳句，真成云汉抉天章。苏仙何在立苍茫。
<p>
</ul>
<p align="center">浣溪沙（霜菊黄）</p>
<ul>
    霜后黄花尚自开。老年情绪为何哉。株株浑是手亲栽。
<p>
    秋际有言挥玉尘，冬来无梦绕金钗。相思一夜发窗梅。
<p>
</ul>
<p align="center">江城子</p>
<ul>
    雪消霜入小溪舟。试浮游。上山头。薄薄寒烟，依旧未全收。问道梅花开也未，吟不尽，一春愁。
<p>
    襟怀如此老还休。懒凝眸。转深幽。诗罢一眉，新月又如钩。腊后春前村意远，回棹稳，水西流。
<p>
</ul>
<p align="center">浣溪沙（野色轩看玉色木犀）</p>
<ul>
    月角珠庭映伏犀。扶摇当上凤凰池。广寒曾折最高枝。
<p>
    壮志还同诸葛膝，清名还似紫芝眉。梅花春寿酒行迟。
<p>
</ul>
<p align="center">鹧鸪天（次韵昌甫）</p>
<ul>
    老去情怀酒味中。水边林下古人风。岁云暮矣江空晚，谁识儋州秃鬓翁。
<p>
    人易远，语难工。春时犹记一尊同。苦心未免皆如此，只合挥弦目送鸿。
<p>
</ul>
<p align="center">风入松（远山横）</p>
<ul>
    小楼春映远山横。绿遍高城。望中一片斜阳静，更萋萋、芳草还生。疏雨冷烟寒食，落花飞絮清明。
<p>
    数声弦管忍重听。犹带微酲。问春何事春将老，春不语、春恨难平。莫把风流时节，都归闲淡心情。
<p>
</ul>
<p align="center">菩萨蛮（花间意）</p>
<ul>
    小园红入春无际。新声休写花间意。一笑唤真真。香腮酒未醒。
<p>
    惜芳追胜事。畅饮余诗思。无处说衷情。暗尘罗帐生。
<p>
</ul>
<p align="center">谒金门（和昌甫）</p>
<ul>
    花肃肃。杨柳三眠未足。一棹溪山新涨绿。旧欢无梦续。
<p>
    莫问杜鹃啼蜀。只有江南水竹。北客凄凉无伴独。春山生草木。
<p>
</ul>
<p align="center">谒金门</p>
<ul>
    幽意熟，吟啸春风自足，爽气初生晴未燠。相逢休问卜。
<p>
    画出高山盘谷。岩上飞云相逐。他日江东思渭北。断弦谁为续。
<p>
</ul>
<p align="center">卜算子（中秋前一日和昌甫所寄）</p>
<ul>
    一雨已秋深，月色寒而静。夜半披衣草树间，玉露团清影。
<p>
    长笛倚楼声，听彻还重省。手启柴门倦复关，云卧衣裳冷。
<p>
</ul>
<p align="center">醉蓬莱（上太守）</p>
<ul>
    庆文章太守，燕寝凝香，诞弥佳节。庾岭归来，又经年梅发。棋酒心情，笙歌滋味，便合朝天阙。玉作山前，冰为水际，几多风月。
<p>
    绿鬓朱颜，浩然相对，自是中原，旧家人物。＿鹭班回，尚记尽陪清切。好把胸蟠万卷，谈笑了、济时勋业。锦幄初温，宝杯深劝，舞回香雪。
<p>
</ul>
<p align="center">朝中措（梅月圆）</p>
<ul>
    为兹春酒寿时翁。我辈一尊同。香动梅梢圆月，年年先得东风。
<p>
    冰溪清浅流环玉，莲幕漫从容。但愿人生长久，挥弦目送飞鸿。
<p>
</ul>
<p align="center">太常引（腊前梅）</p>
<ul>
    小春时候腊前梅。还知道、为谁开。应绕百千回。夜色转、参横斗魁。
<p>
    十分孤静，替伊愁绝，片月共徘徊。一阵暗香来。便觉得、诗情有涯。
<p>
</ul>
<p align="center">朝中措（次韵昌甫见寄）</p>
<ul>
    谁翻新曲玉溪滨。何日得为邻。醉里行歌相答，步随泉石松云。
<p>
    如今又是梅时候，只有眼中人。魂断幽香孤影，花前闲整衣巾。
<p>
</ul>
<p align="center">恋绣衾（泪珠弹）</p>
<ul>
    溪风吹雨晚打窗。把心情、阑入醉乡。记取在、山深处，我如今、双鬓已苍。
<p>
    夜阑寒影灯花淡，梦难成、清漏更长。宝瑟断、鸾胶续，泪珠弹、犹带粉香。
<p>
</ul>
<p align="center">一翦梅（腊前梅）</p>
<ul>
    一朵梅花百和香。浅色春风，别样宫妆。西湖衣钵更难忘。雪意江天，浑断人肠。
<p>
    清夜横斜竹影窗。赢得相思，魂梦悠扬。玉溪山外水云乡。茅舍疏篱，不换金章。
<p>
</ul>
<p align="center">蝶恋花（三十日归途村店市酒，成季、子任同酌而歌）</p>
<ul>
    道上疏梅花一树。人去人来，不管流年度。闲过南＿同散步。东风为我吹香去。
<p>
    试问青春今几许。明日新正，溪影横山暮。遮莫攀翻君且住。心儿却在题诗处。
<p>
</ul>
<p align="center">蝶恋花（细雨吹池沼）</p>
<ul>
    尽道今年春较早。梅与人情，觉得梅偏好。一树南＿香未老。春风已自生芳草。
<p>
    来自城中犹带晓。行到君家，细雨吹池沼。怅望沙坑须会到。玉溪此意年时少。
<p>
</ul>
<p align="center">生查子（梅和柳）</p>
<ul>
    山意入春晴，都是梅和柳。白白与青青，日映风前酒。
<p>
    归去也如何，路上休回首。各自做新年，柳袅梅枝瘦。
<p>
</ul>
<p align="center">探春令（景龙灯）</p>
<ul>
    暗尘明月小桃枝，旧家时情味。问而今、风转蛾儿底。有谁把、春衫试。
<p>
    景龙灯火升平世。动长安歌吹。这山城、不道人能记。甚村酒、偏教醉。
<p>
</ul>
<p align="center">临江仙（画屏春）</p>
<ul>
    罗帐画屏新梦悄，绿窗慵起香残。重帘生怕倚阑干。春风吹玉水，春雪满灵山。
<p>
    梁燕未来归雁动，海棠才带红酣。酒愁花恨霎时间。烟云催薄暮，丝雨湿轻寒。
<p>
</ul>
<p align="center">眼儿媚（社日）</p>
<ul>
    风回香雪到梨花。山影是谁家。小窗未晚，重檐初霁，玉倚蒹葭。
<p>
    社寒不管人如此，依旧在天涯。碧云暮合，芳心撩乱，醉眼横斜。
<p>
</ul>
<p align="center">临江仙（六月二日病差出门散适）</p>
<ul>
    竹树阴阴流涧水，黄鹂飞去飞还。蓬门篱落小桥湾。更无尘迹到，我自爱其间。
<p>
    雨又随风催薄暮，轻雷时动云斑。归来凉意一窗间。病余真倦矣，睡熟簟纹宽。
<p>
</ul>
<p align="center">蝶恋花（野趣轩看玉色木犀）</p>
<ul>
    斜日清霜山薄暮。行到桥东，林竹疑无路。小院横窗香＿雾。胆屏曲几花如雨。
<p>
    细酌心情因少驻。九万刚风，寒影吹琼素。不是月宫那有许。霓裳舞彻凌波步。
<p>
</ul>
<p align="center">柳梢青（玉水明沙）</p>
<ul>
    玉水明沙。峰回路转，城倚桥斜。老我登临，同谁酩酊，一望还赊。
<p>
    飞鸿杳霭天涯。但拚取、心情酒家。紫菊枝枝，红茱颗颗，休问年华。
<p>
</ul>
<p align="center">满庭芳</p>
<ul>
    玉水灵山，霜天清晓，非烟非雾琴堂。载临初度，圭壁记煌煌。百里民安抚字，欢呼处、禾黍登场。今年好，为兹春酒，莫惜醉淋浪。
<p>
    神仙，□领袖，山河勋业，星斗文章。便黄扉青琐，会遇明良。愿赐尚方之剑，攀槛折、于古辉光。飞凫去，甘棠遗爱，留与话桐乡。
<p>
</ul>
<p align="center">菩萨蛮（梅花句）</p>
<ul>
    风前觅得梅花句。香来自是相分付。片月动黄昏。一枝横酒尊。
<p>
    人间何处有。又到春时候。莫负此诗家。将心吟好花。
<p>
</ul>
<p align="center">贺新郎（十三日，小园梅枝微红点缀，便觉可句）</p>
<ul>
    梅蕊依稀矣。岁华深、＿然但把，杖藜闲倚。山绕荒林红叶下，落日孤城烟水。意兴寄、云何则是。底事疏枝横绝峭，未吹香、便与花相似。不忍折，为之喜。
<p>
    寒鸦万点霜风起。正人家、园收芋栗，小槽初美。欲醉阿谁同一饮，拟赋才成又止。老态度、浑侵发齿。摸索孤根春在否。任红红、白白皆桃李。空烂漫，岂能尔。
<p>
</ul>
<p align="center">百字令（寿南枝）</p>
<ul>
    诏飞天上，看金狨系马，西湖风月。朝罢香烟摧满袖，身在琼楼玉阙。锦绣肝肠，珠玑＿唾，绿鬓非华发。与谁经济，河山应笑吴越。
<p>
    且把春酒寻梅，年年眉寿，坐对南枝发。兵卫朱门森画戟，醉舞尘生罗袜。山面高堂，溪浮新舰，留取邦人说。等闲余事，一时如此奇绝。
<p>
</ul>
<p align="center">菩萨蛮（赵昌甫折黄岩梅来，且寄《菩萨蛮》，次韵赋之）</p>
<ul>
    陇头无驿奚为朵。岩前有折宜来堕。风急雪云溪。诗清满意携。
<p>
    竹炉良夜饮。饮竟煎僧茗。梅以句深长。得花情未忘。
<p>
</ul>
<p align="center">小重山（柳色新）</p>
<ul>
    点染烟浓柳色新。小桃红映水，日初匀。露收芳径草铺茵。凝情久，风淡起轻尘。
<p>
    梁燕已争春。折花闲伴酒，试濡唇。流莺何处语声频。阑干曲，蜂蝶更随人。
<p>
</ul>
<p align="center">感皇恩（和吴推官）</p>
<ul>
    急管度青枝，醉眠芳草。云断巫阳梦能到。乍醒余困，晴影暗移纱帽。旧时闲意思，都忘了。
<p>
    今岁春迟，去年春早。点点繁红又多少。惜春归去，酒病翻成花恼。数声鸣鸟唤，人惊老。
<p>
</ul>
<p align="center">感皇恩</p>
<ul>
    诗社酒徒闲，村村花柳。月榭风亭更霞牖。临春结绮，又是那回时候。不禁中夜雨，相＿＿。
<p>
    弄蕊攀条，为寻芳酒。一斗谁能问千首。江南云梦，空说气吞八九。持杯人共我，能吟否。
<p>
</ul>
<p align="center">瑞鹧鸪（辛镇江有长短句，因韵偶成，愧非禹步尔。）</p>
<ul>
    南兰陵郡鹧鸪词。底用登临更赋诗。贵不能淫非一日，老当益壮未多时。
<p>
    人间天上风云会，眼底眉前岁月知。只有海门横北固，宦情随牒想推移。
<p>
</ul>
<p align="center">浣溪沙（同昌甫饮南池）</p>
<ul>
    屋上青山列晚云。水边红袂映斜曛。柳阴荷气簟湘纹。
<p>
    酒以歌长谁乐事，诗成杯滟我离群。香消凉意有南薰。
<p>
</ul>
<p align="center">浣溪沙（次韵昌甫）</p>
<ul>
    作意如何和好歌。细翻重看得长哦。晓梧吹雨露明荷。
<p>
    老我从他琴下爨，故人元自笛亭柯。北山烟岫郁嵯峨。
<p>
</ul>
<p align="center">浣溪沙</p>
<ul>
    鸦矫荒寒燕复低。门前长草与人齐。长桥南畔小桥西。
<p>
    安得有诗同尔句，可教无酒泛其杯。想思常苦易离携。
<p>
</ul>
<p align="center">鹧鸪天（离歌一叠）</p>
<ul>
    只唱离歌一叠休。玉溪浮动木兰舟。如何又对云烟晚，不道难禁草树秋。
<p>
    空脉脉，忍悠悠。绸缪终是转绸缪。相思相见知何处，记取新欢说旧游。
<p>
</ul>
<p align="center">满江红（陈玉局生朝）</p>
<ul>
    归锦堂成，云汉上、天垂新画。有朱颜绿鬓，禁林仙客。玉局暂从香火社，金龟未报文章力。看彤庭、赐第别承恩，居君侧。
<p>
    斑衣戏，蟠桃摘。翠袖倚，歌檀拍。正祥开初度，颂声千百。又是腊前梅态度，几多春近花消息。想明年、今日醉西湖，光辉赫。
<p>
</ul>
<p align="center">好事近（翠圆枝）</p>
<ul>
    一涧水南山，腊尽春生梅雪。行过小桥深处，带疏钟横月。
<p>
    征衫闲着指东吴，休怕与人别。吟到翠圆枝上，是归来时节。
<p>
</ul>
<p align="center">菩萨蛮（胡教生朝）</p>
<ul>
    南枝已见春消息。今年为寿方知得。俾尔炽而昌。流霞浮暗香。
<p>
    蓬壶清浅水。笑指云阶喜。高论有规模。平戎赋两都。
<p>
</ul>
<p align="center">浣溪沙（试香罗）</p>
<ul>
    风软湖光远荡磨。春衫初试薄香罗。踏青无计奈君何。
<p>
    莫笑老来多岁月，肯教闲去少诗歌。长安陌上有铜驼。
<p>
</ul>
<p align="center">谒金门（春早湖山）</p>
<ul>
    春尚早。春入湖山渐好。人去人来虽未老。酒徒犹恨少。
<p>
    梅落桃开烟岛。日日更吹香草。一片芳心拚醉倒。冷云藏落照。
<p>
</ul>
<p align="center">祝英台近（寒食词）</p>
<ul>
    馆娃宫，采香径，范蠡五湖侧。子夜吴歌，声缓不须拍。崇桃积李花闲，芳洲绿遍，更冉冉、柳丝无力。
<p>
    试思忆。老去一片身心，孤负好春色。古往今来，时序恼行客。去年今日山中，如何知得。却又在、他乡寒食。
<p>
</ul>
<p align="center">浣溪沙（过卢申之）</p>
<ul>
    梅叶阴阴占晚春。博山香尽玉嶙峋。茶瓯酒＿试濡唇。
<p>
    闲里常愁无伴侣，老来不是有情人。牡丹天气惜芳辰。
<p>
</ul>
<p align="center">洞仙歌（次韵斯远所赋清溪一曲）</p>
<ul>
    溪山好处，赢得题新曲。待足人生甚时足。问临流情味，倚遍斜晖，应似画、小景生绡一幅。
<p>
    渔舟声＿乃，岩上云飞，杳杳归鸦去鸿逐。任当年伊吕，谈笑兴王，争敌恁、闲眠野宿。待雪天、月夜我还来，醉潇洒清幽，那些儿屋。
<p>
</ul>
<p align="center">点绛唇（寻瑶草）</p>
<ul>
    山凹春生，探梅只道今年早。暗香迎晓。人与花能好。
<p>
    岁岁持杯，天地同难老。须吟啸。放开怀抱。更约寻瑶草。
<p>
</ul>
<p align="center">减字木兰花（梅词）</p>
<ul>
    菊花开了。待得梅梢来索笑。雪色江波。看尽千林未觉多。
<p>
    一丘缓步。只恐朝来有新句。岁岁年年。白发催人到酒边。
<p>
</ul>
<p align="center">采桑子（又一首）</p>
<ul>
    萧萧两鬓吹华发，老眼全昏。徙倚衡门。岁晚寒消涧水痕。
<p>
    含情更觉沧洲远，欲语谁论。窈窕孤村。细雨梅花只断魂。
<p>
</ul>
<p align="center">采桑子（十四日）</p>
<ul>
    华灯自是年年好，月淡烟空。依旧东风。箫鼓吹香醉脸融。
<p>
    谢他诗侣还相觅，雨迹云踪。不分情浓。柳浅梅深鬓影松。
<p>
</ul>
<p align="center">好事近（次韵昌甫）</p>
<ul>
    北客过江来，赢得家家都老。屈指中兴人物，到如今谁好。
<p>
    散庵常是爱山林，健笔胜挥扫。我则临风三叹，信儿曹惊倒。
<p>
</ul>
<p align="center">减字木兰花（昌甫以嵇叔夜语作曲，戏用杜子美诗和韵）</p>
<ul>
    一杯易足。自断此生犹杜曲。词客哀时。不敢愁来赋别离。
<p>
    孤城麦秀。常愧葛洪丹未就。诗罢长吟。衰晚迟回违寸心。
<p>
</ul>
<p align="center">鹧鸪天（次韵赵路分生朝所赋）</p>
<ul>
    便把山林寄此身。也须诗酒属吾人。仙家旧是金堂士，吏隐新收玉局名。
<p>
    惟自乐，不忧贫。渊明谈笑更清真。年年眉寿登高后，醉帽常留菊满簪。
<p>
</ul>
<p align="center">好事近（郑＿・生朝）</p>
<ul>
    腊雪映江梅，冰玉更分风月。衮衮紫枢家世，庆诞弥时节。
<p>
    烘堂赢得戏莱衣，春酒宝杯凸。籍籍郑庄人物，要汉廷勋业。
<p>
</ul>
<p align="center">太常引（呈昌甫）</p>
<ul>
    随风和雨带烟开。更清冷、照崔巍。片片亦佳哉。细看得、花如翦裁。
<p>
    茅檐出没，水浮桥外，人自两峰来。吟到涧泉梅。问何似、山阴道回。昌甫有“春浦雪涧泉梅”之句。
<p>
</ul>
<p align="center">西江月（次韵赵路分）</p>
<ul>
    脉脉蜂黄蝶粉，盈盈水秀山明。卖花声里听吹饧。佳丽芳华韵胜。
<p>
    下上休看舞燕，惺忪一任啼莺。枕痕屏曲梦关情。酒醒春宵漏尽。
<p>
</ul>
<p align="center">谒金门（次韵郑婺源）</p>
<ul>
    行又住。水远山遥村路。把酒问春春几许。老年花似雾。
<p>
    坐上风流张绪。留我我还难去。却忆章台飞柳絮。只愁萦暮雨。
<p>
</ul>
<p align="center">绕池游慢（赵y游濠，作绕池游慢，约同赋）</p>
<ul>
    荷花好处，是红酣落照，翠蔼余凉。绕郭从前无此乐，空浮动、山影林篁。几度薰风晚，留望眼、立尽濠梁。谁知好事，初移画舫，特地相将。
<p>
    惊起双飞属玉，萦小楫冲岸，犹带生香。莫问西湖西畔□，□九里、松下侯王。且举觞寄兴，看闲人、来伴吟章。寸折柏枝，蓬分莲实，徒系柔肠。
<p>
</ul>
<p align="center">鹧鸪天（寿福国陈夫人）</p>
<ul>
    静乐堂中禅悦身。相家庆袭两家春。瑶池云气冲霄鹤，兰砌风标瑞世麟。
<p>
    华屋邃，宝杯新。年年秋与月常明。笙箫且奏长生曲，宣劝还看送喜频。
<p>
</ul>
<p align="center">忆秦娥（茉莉）</p>
<ul>
    香滴滴。肌肤冰雪娇无力。娇无力。秋风凉冷，有谁消得。
<p>
    洗妆不奈云鬟侧。璧堂珠院空相忆。空想忆。轻颦浅笑，小梅标格。
<p>
</ul>
<p align="center">朝中措（寄元立）</p>
<ul>
    薰风两节照稽山。三百里湖间。镜上谁为贺老，棹船能伴官闲。
<p>
    今年寿日，不妨吟啸，还上清班。为寄长生新曲，齐眉想见酡颜。
<p>
</ul>
<p align="center">醉落魄（次韵斯远）</p>
<ul>
    风高木落。壮心万里空回薄。振衣待把尘埃濯。声里斜阳，孤起戍楼角。
<p>
    人生谁会谁为错。年来但觉多离索。黄花照地浑开却。华发如斯，同和醉落魄。
<p>
</ul>
<p align="center">朝中措（约和卿、敬之持醪为文叔生朝）</p>
<ul>
    山林钟鼎似无同。舒卷有穷通。洗出壶中三峡，帝城赢得从容。
<p>
    黄流乱注，狂澜既倒，砥柱能东。此际诞弥杯酒，宜歌风虎云龙。
<p>
</ul>
<p align="center">西江月（十一月初六日夜偶成）</p>
<ul>
    日日山迷水癖，年年书恼诗痴。寻思那里要他知。试比古人犹未。
<p>
    往往眼甜口苦，常常心是身非。如何则甚破他疑。只学今人足矣。
<p>
</ul>
<p align="center">阮郎归（客有举词者，因以其韵赋之）</p>
<ul>
    小楼秋霁碧阑干。中人初薄寒。霜风吹我到湖山。平林斜照残。
<p>
    空阔里，有无间。牵萝翠袖闲。篮舆兴尽却愁还。断肠歌未阑。
<p>
</ul>
<p align="center">好事近（同仲至和探梅）</p>
<ul>
    湖上有孤山，合把探梅词刻。清浅黄昏时候，冷疏枝寒色。
<p>
    窗前忽到又如何，一夜足相忆。信道收香藏白，报春风消息。
<p>
</ul>
<p align="center">浣溪沙（清和风）</p>
<ul>
    买得船儿去下湖。这些天气近来无。清和风里绿阴初。
<p>
    酒不为渠间放荡，诗应嫌我太粗疏。酒徒诗社复何如。
<p>
</ul>
<p align="center">浣溪沙（寄文叔生朝）</p>
<ul>
    江上新凉入酒杯。瑞芝堂祝寿筵开。五楼百雉更崔嵬。
<p>
    劳来流离施菽麦，作成丰稔到田莱。便朝天去也徘徊。
<p>
</ul>
<p align="center">醉桃源（昌甫有曲，名之濯缨，因和）</p>
<ul>
    残春风雨绕檐声。山空分外鸣。闲来落佩倒冠缨。尚余亲旧情。
<p>
    人不见，句还成。又听求友莺。濯缨一曲可流行。何须观我生。
<p>
</ul>
<p align="center">浣溪沙（徐y生朝）</p>
<ul>
    留得菖蒲酒一杯。与公今日寿筵开。灵山排闼送青来。
<p>
    须信南州高士后，持荷持节照苏台。瑞云深处是三台。
<p>
</ul>
<p align="center">醉桃源（和昌甫）</p>
<ul>
    固穷斋里语吾生。言之必可行。扶疏夏木既啼莺。更逢鱼计成。
<p>
    多雅尚，少时情。沧浪渔父缨。高歌宁与俗争鸣。朱弦疏越声。
<p>
</ul>
<p align="center">减字木兰花（初五日昌甫生朝，因庆七十）</p>
<ul>
    从心所欲。高蹈祠官惟见独。其寿伊何。古井章泉水不波。
<p>
    腊前梅好。玉洁日光香耐老。才大三千。首首清诗得自编。
<p>
</ul>
<p align="center">菩萨蛮（和昌甫见招）</p>
<ul>
    归来又喜山中约。菊枝桂树真宜酌。兴尽只观山。秋深方闭关。
<p>
    会须追雅步。策蹇或肩舆。少待必能治。膏肓泉石医。
<p>
</ul>
<p align="center">百字令（杨民瞻索古梅曲，次其韵）</p>
<ul>
    园居好处，是古梅飞动、欺霜凌雪。底问纷华桃李态，自倚天姿明洁。城外灵山，桥头玉水，多少佳风月。岁寒时候，南枝尤与清绝。
<p>
    几回唤酒寻诗，诗成小醉，絮帽浑＿侧。领略不辞身跌宕，一洗群儿啁哳。太始遗音，元和新样，到了都难说。草玄经在，对花何闷孤寂。
<p>
</ul>
<p align="center">一翦梅（醉中）</p>
<ul>
    醉倒城中不过溪。溪外无尘，惟掩柴扉。水浮桥漾翠烟霏。一片闲情，能几人知。
<p>
    留饮君家絮帽＿。爆竹声中，万事如斯。梅催春动已熹微。尔既能来，我亦何疑。
<p>
</ul>
<p align="center">贺新郎（次韵昌甫雪梅曲）</p>
<ul>
    又见年年雪。水浮桥、南岸幽处，周遭森列。横碧轩中空旧话，独钓寒江愁绝。更一段、冰霜高洁。忽得两篇强健曲，倚回风、洒急凭谁说。嗟巩雒，乃闽浙。
<p>
    何当醉酒扬雄宅。问避人避地，其如楚之舆接。览德已而歌凤去，千仞辉翔难蹑。我和句、却愁狂辄。折尽梅花伤岁暮，□撒盐、起絮分才劣。鸡犬静，涧篱＿。
<p>
</ul>
<p align="center">点绛唇（五月二日，和昌甫所寄，并简叔通）</p>
<ul>
    竹隐高深，夏凉日有清风度。苎衣绳屦。鹤发空相顾。
<p>
    翠扑流烟，又向溪翁去。青山路。要当同住。长古无尘处。
<p>
</ul>
<p align="center">菩萨蛮（酒半戏成）</p>
<ul>
    秋林只共秋风老。秋山却笑秋吟少。恰恨有秋香。青岩秋夜凉。
<p>
    清秋须是酒。结客秋知否。醉笔写成秋。一秋无复愁。
<p>
</ul>
<p align="center">祝英台（燕莺语）</p>
<ul>
    海棠开，春已半，桃李又如许。一朵梨花，院落阑干雨。不禁中酒情怀，爱间懊恼，都忘却、旧题诗处。
<p>
    燕莺语。溪岸点点飞绵，杨柳无重数。带得愁来，莫恁空休去。断肠芳草天涯，行云荏苒，和好梦、有谁分付。
<p>
</ul>
<p align="center">谒金门（醉花春）</p>
<ul>
    人已醉。溪北溪南春意。击鼓吹箫花落未。杏梅桃共李。
<p>
    水底鱼龙惊起。推枕月明千里。伊吕衰翁徒尔耳。我怀犹未是。
<p>
</ul>
<p align="center">虞美人（代儿寿黄靖州）</p>
<ul>
    晓来一阵催花雨。正桃李、横塘处。笙歌帘幕燕莺喧。春在人间不老、谷城仙。
<p>
    潇湘图画迎千骑。襦F欢声起。功名风虎庆云龙。更看万钉横带、系金狨。
<p>
</ul>
<p align="center">朝中措（昌甫作长短句呈朱卿、余＿，因和韵）</p>
<ul>
    水南何事兴偏浓。花草小园中。山气静分余霭，泉声幽转流淙。
<p>
    午桥坐上英豪客，今昔为谁容。不是倚楼人在，登临无复携筇。
<p>
</ul>
<p align="center">卜算子（初十日海棠宋十一哥家饮）</p>
<ul>
    烟雨海棠花，春夜沈沈酌。寒食清明数日间，人也须行乐。
<p>
    不怕笛声长，只怕风儿恶。烛影红酣宝篆香，楼上黄昏角。
<p>
</ul>
<p align="center">谒金门（方斋小集，有琴者，昌甫作词，和韵）</p>
<ul>
    闲度日。愁里费人辞辟。榆火新烟还熟食。小墙花槛直。
<p>
    锦字玉徽清集。何用主人留客。相赏暂时谁画得。庞公非浪出。
<p>
</ul>
<p align="center">浣溪沙（怨啼鹃）</p>
<ul>
    锦瑟瑶琴续断弦。璧堂初过牡丹天。玉钩斜压小珠帘。
<p>
    睡鸭炉温吟散后，双鸳屏掩酒醒前。一番春事怨啼鹃。
<p>
</ul>
<p align="center">菩萨蛮（花蹊碧）</p>
<ul>
    丝丝柳色清愁织。山城望断花蹊碧。回首仲宣楼。登临无计愁。
<p>
    雨声吹海立。流转韶光急。九万有鹏程。沈香天上亭。
<p>
</ul>
<p align="center">好事近（次韵昌甫）</p>
<ul>
    梅雨快晴风，苔竹定翻新箨。相望得寻幽调，把陈言都略。
<p>
    大江东去更飞云，心事共回薄。彷佛散庵佳处，一声声猿鹤。
<p>
</ul>
<p align="center">好事近</p>
<ul>
    黄发享颐期，兄弟此时宜告。见说对床夜雨，世间尘都扫。
<p>
    青毡堂外瑞峰高，云气拂晴昊。老大中原人物，在江湖乡保。
<p>
</ul>
<p align="center">好事近</p>
<ul>
    三叠古藤阴，自笑无能为役。千载和陶新曲，了非仙非释。
<p>
    影徒随我月徘徊，风叶露华湿。瓮下是成真逸，醉令人思毕。
<p>
</ul>
<p align="center">朝中措（述旧曲）</p>
<ul>
    霓裳霞佩淡丰容。云冷露华浓。唤起石丁归去，冥冥仙仗崆峒。
<p>
    人间秋老花饶笑，清映小帘栊。记取五城深处，凤箫吹下天风。
<p>
</ul>
<p align="center">水调歌头（坐间有伤仲至，且怀昌甫，因呈张宰）</p>
<ul>
    新月已如许，我问带湖梅。人间题句，赢得浮潋酒盈杯。落拓豪英满坐，烂漫风骚连纸，天外凤凰来。只怕轻孤负，莫待巧安排。
<p>
    空翠滴，寒爽矣，晚佳哉。为君绝倒，折尽千树玉蓓堆。渺渺章泉好在，寂寂卢泉仙去，今古付尊。拍手见花木，放眼记莓苔。
<p>
</ul>
<p align="center">鹧鸪天（看瑞香）</p>
<ul>
    看了香梅看瑞香。月桥花槛更云窗。不知是有春多少，玉水灵山醉几场。
<p>
    闲蝶梦，褪蜂黄。尽温柔处尽端相。珠帘十里扬州路，赢得潘郎两鬓霜。
<p>
</ul>
<p align="center">菩萨蛮（寿昌甫生朝）</p>
<ul>
    今年是处梅花早。分明开到章泉好。兄弟寿杯同。暗香明月风。
<p>
    风流文物旧。春意枝枝透。儿女失定飞轩。衣冠与世传。
<p>
</ul>
<p align="center">菩萨蛮（十五夜，昌甫约赋，寄刘簿）</p>
<ul>
    聚星亭下书堂水。冬来欲问梅花使。圭撮是何官。人间有底难。
<p>
    章泉词和去。交道元如故。转眼岁将穷。溪头鹤发翁。
<p>
</ul>
<p align="center">朝中措（九日周国正席间赋长短句）</p>
<ul>
    年年羞插花游。华发不禁秋。此日遨头寻胜，消除万斛清愁。
<p>
    湿云凉雨南台上，歌动玉溪流。俯仰人间今古，多情破帽飕飕。
<p>
</ul>
<p align="center">点绛唇（席间和昌甫）</p>
<ul>
    银笔金花，断肠有句闲挥扫。又还落了。梅片阳春小。
<p>
    古往今来，风味须才调。山林少。这些襟抱。输与江东老。
<p>
</ul>
<p align="center">菩萨蛮（张饶县以一枝梅来，和韵）</p>
<ul>
    的白乐南枝横县宇。空山无此新花吐。手种几多梅。迎霜今已开。
<p>
    簪屏聊隐几。诗与君应喜。更报晏斋翁。相将索笑同。
<p>
</ul>
<p align="center">鹧鸪天（冲雨小舟上南港）</p>
<ul>
    莫笑闲身老态多。避人避世欲如何。分明画出山阴道，太息吟成宁戚歌。
<p>
    穿木石，泛烟波。从前魑魅喜人过。灵山西畔高溪上，一棹归来舞短蓑。
<p>
</ul>
<p align="center">浣溪沙</p>
<ul>
    系得船儿柳岸头。夹江灯火雨飕飕。寻诗家醉更绸缪。
<p>
    待腊未教寒事少，小春搀取暗香浮。夜长飞梦失清愁。
<p>
</ul>
<p align="center">浣溪沙（至日带湖）</p>
<ul>
    爱日回春一线长。氛氲谁忆御炉香。孤城岁晚卧沧江。
<p>
    花底千官迎淑气，湖阴十里写晴光。剩拼华发醉为乡。
<p>
</ul>
<p align="center">浣溪沙</p>
<ul>
    春入疏弦调外声。雪云初霁带湖清。屏温香软绮窗深。
<p>
    山倚虚窗情淡淡，水流清浅韵泠泠。断魂醒处梦难凭。
<p>
</ul>
<p align="center">谒金门（带湖新月）</p>
<ul>
    云外月。画出一痕清绝。梅已飘零桃未发。带湖烟水阔。
<p>
    汀渚尚留微雪。不恨酒融歌歇。老我多情胶漫结。半醒空自说。
<p>
</ul>
<p align="center">临江仙（和答昌甫见寄生朝）</p>
<ul>
    满眼春生梅柳意，山居清听风泉。又因初度说今年。华颠相望处，新曲忽来前。
<p>
    自笑一周闲甲子，何为佞佛贪仙。如翁辈行敢随肩。徒知言语妙，欢喜向谁传。
<p>
</ul>
<p align="center">谒金门（不怕醉）</p>
<ul>
    不怕醉。记取吟边滋味。幽草绿阴花絮里。莺啼双燕起。
<p>
    老去是何乡里。漠漠吴头楚尾。一曲荒山清照水。＿渠杯酒旨。
<p>
</ul>
<p align="center">霜天晓角（又）</p>
<ul>
    雨收云薄。有底情怀恶。一段春风花事，吟得就、又忘却。
<p>
    海棠红未落。细细流霞酌。选甚蝇营狗苟，皆现定、有何错。
<p>
</ul>
<p align="center">临江仙（周国正生朝）</p>
<ul>
    寒食清明春事好，公家霁月光风。年时犹记雨声中。州侯陈乐舞，法从酒杯同。
<p>
    坐上王杨虽自散，酴依旧香浓。待将诗易寿无穷。鸢飞鱼跃矣，风虎更云龙。
<p>
</ul>
<p align="center">鹧鸪天（昌甫同明叔饮赵崇公家）</p>
<ul>
    莫道庞公不入州。为谁歌酒也迟留。襟期别乘真难事，领略同游岂易谋。
<p>
    他扰扰，自悠悠。香浮莱莉笑花头。一帘云影催诗雨，唤起佳人无限愁。
<p>
</ul>
<p align="center">鹊桥仙（间举“金风玉露相逢”之曲，因赋）</p>
<ul>
    诗非漫与，酒非无算，都是悲秋兴在。与君觞咏欲如何，画不就、新凉境界。
<p>
    微云抹月，斜河回斗，隐隐奇奇怪怪。刚风九万舞瑶林，甚些少、人间利害。
<p>
</ul>
<p align="center">浣溪沙（涧上昌甫有词）</p>
<ul>
    闲里相看两鬓秋。酒能沾醉雨能幽。吾庐何幸得翁留。
<p>
    世路尽教终易与，山林佳话恐难酬。人来人去亦知不。
<p>
</ul>
<p align="center">浣溪沙（元夕）</p>
<ul>
    分付心情作上元。不知投老在林泉。谁将村酒劝觥船。
<p>
    月影静摇风柳外，霜华寒浸雪梅边。醉＿乌帽忽醒然。
<p>
</ul>
<p align="center">浣溪沙（生朝和昌甫韵）</p>
<ul>
    老觉空生易得年。闲居那复问旌旃。一丘春静自回旋。
<p>
    翁善于人知美矣，我行于世转乖然。清词俾寿喜言传。
<p>
</ul>
<p align="center">鹊桥仙（红梅已谢）</p>
<ul>
    红梅已谢，杏花开也，一片海棠犹未。春风吹我带湖烟，甚恰限、新晴天气。
<p>
    黄昏楼上，烛花影里，拚得那回滋味。暗尘弦索拂纤纤，梦留取、巫山十二。
<p>
</ul>
<p align="center">生查子（晴色入青山）</p>
<ul>
    晴色入青山，更见飞花晚。不是不登临，自是心情懒。
<p>
    试襞小红笺，与写天涯怨。杜宇一声春，楼下沧波远。
<p>
</ul>
<p align="center">一翦梅（闻箜篌）</p>
<ul>
    缥渺神仙云雾窗。说与苏州，未断人肠。带湖烟月堕苍茫。唤醒嫦娥，春笋纤长。
<p>
    马上琵琶半额妆。拨尽相思，十二巫阳。疏□清梦入潇湘。佩玉鸣鸾，吹下天香。
<p>
</ul>
<p align="center">眼儿媚（下郭赵园）</p>
<ul>
    西溪回合小青苍。梅雨弄残阳。意行陇亩，景分庭院，乳燕春长。
<p>
    酒深不用人歌啸，锄圃试商量。细菜甲，旋寻蔬笋，一梦黄粱。
<p>
</ul>
<p align="center">水调歌头（次韵＿・车寿守）</p>
<ul>
    一曲笙歌外，四座笑谈清。使君秋霁领客，别乘更宗英。想像亲闱称寿，写就通家情分，相与庆恩荣。欢动桂花发，香雾扑帘旌。
<p>
    功名事，台阁路，好同登。只今报政归诏，舆论正蜚声。以我文章学术，与国和平安靖，冠剑入明庭。应顾棠阴下，野老鬓星星。
<p>
</ul>
<p align="center">鹧鸪天（十二月二十二日）</p>
<ul>
    云到春飞若素期。柳条吹送落梅枝。冰壶表里谁能赋，玉鉴圆明且屈卮。
<p>
    村舍北，郡楼西。治中风调只心知。不堪野老关门醉，想见山翁倒载时。
<p>
</ul>
<p align="center">桃源忆故人（杏花风）</p>
<ul>
    杏花雨里东风峭。不比寻常开了。枝上飞来多少。人与春将老。
<p>
    山城灯火笙箫杳。梦到十洲三岛。睡觉绮窗清晓。绿遍池塘草。
<p>
</ul>
<p align="center">浣溪沙（十六夜）</p>
<ul>
    荆楚谁言镜听词。烛花影动画檐低。烧灯天气醉为期。
<p>
    雨湿杏腮疑淡淡，风迷柳眼半＿＿。小山西路板桥西。
<p>
</ul>
<p align="center">菩萨蛮（次韵昌甫见贻生朝）</p>
<ul>
    春来晴雨常相半。水光风力花撩乱。山北与山南。行歌或再三。
<p>
    诵君诗过日。才大真盘屈。寿我敢言酬。相望亦饮不。
<p>
</ul>
<p align="center">浣溪沙（十四日）</p>
<ul>
    百花丛里试新妆。不许巫山枉断肠。牡丹风扬曲声长。
<p>
    寒食清明间节序，绮窗朱户少年场。燕泥香润落空梁。
<p>
</ul>
<p align="center">虞美人（姑苏画莲）</p>
<ul>
    西湖十里孤山路。犹记荷花处。翠茎红蕊最关情。不是薰风、吹得晚来晴。
<p>
    而今老去丹青底。醉腻娇相倚。棹歌声缓采香归。如梦如酲、新月照涟漪。
<p>
</ul>
<p align="center">虞美人（赵＿・酌别灵山阁）</p>
<ul>
    送君报最登朝路。初整曹装处。又因杯酒见余情。凉雨灵山阁上、月初晴。
<p>
    醺然领客襟怀底。消处阑干倚。风流别乘我依归。清誉冰溪棠荫、绿漪漪。
<p>
</ul>
<p align="center">朝中措（赵＿・约玉楼溪小集）</p>
<ul>
    一番风月已平分。留得玉溪云。蔼蔼宾僚如故，东楼北海清尊。
<p>
    荷香凉透，柳阴深锁，翠袂珠裙。□到九重城里，才华好觐吾君。
<p>
</ul>
<p align="center">浣溪沙（秋思）</p>
<ul>
    宋玉悲秋合反骚。陶潜把菊任持醪。山遥遥外水萧萧。
<p>
    梦不到时诗自在，兴难忘处恨全消。香沈沈里蕊飘飘。
<p>
</ul>
<p align="center">朝中措（赵伊一哥回侍）</p>
<ul>
    君之竹隐是章泉。只要世家传。莫道闲诗浪句，风花雪月云烟。
<p>
    一杯我醉，百年人事，乾转坤旋。直与唤回兴替，义皇留下遗编。
<p>
</ul>
<p align="center">浣溪沙（沙溪小饮）</p>
<ul>
    一抹青山拍岸溪。麦云将过笋初齐。不知何处水流西。
<p>
    小阁路头吾欲醉，短蓬船尾客同携。酒边华发更题诗。
<p>
</ul>
<p align="center">浣溪沙（次韵伊一）</p>
<ul>
    水绕孤村客路赊。一楼风雨角巾斜。举觞无复问煎茶。
<p>
    夜静曲声初喷竹，酒深烛影细吹花。明朝飞鹭起圆沙。
<p>
</ul>
<p align="center">浣溪沙</p>
<ul>
    忆把兰桡系柳堤。斜风细雨一蓑衣。夕阳回照断霞飞。
<p>
    洛浦佩寒如隔日，高唐梦到又何时。背人挑□独心知。
<p>
</ul>
<p align="center">水调歌头（和石＿・寿汤守）</p>
<ul>
    玉水灵山地，燕寝亦书功。邦人耆老，诞弥佳节以词通。尔岂知吾恺悌，我乃因君谈笑，祝寿酒杯同。箫鼓少人会，歌舞为谁容。
<p>
    观坐客，惊野老，笔如风。个般酬唱，诏回应上玉华东。多少家传经济，留与孙谋持守，出处信何穷。唤起千年调，分付一车公。
<p>
</ul>
<p align="center">菩萨蛮（次韵）</p>
<ul>
    人间多少闲风度。薄情失记相逢处。绿鬓画鸦儿。旧巢双燕栖。
<p>
    舞衫回素玉。檀板声何蹙。一抹晚霞飞。泪痕无脸啼。
<p>
</ul>
<p align="center">浣溪沙（戏成寄李叔谦）</p>
<ul>
    彩笔新题字字香。雁来时候燕空梁。芙蓉无处着秋光。
<p>
    人远山长言外意，曲传书恨醉时妆。倩谁闲寄水云乡。
<p>
</ul>
<p align="center">菩萨蛮（晚云烘日）</p>
<ul>
    晚云烘日枝南北。一杯未尽梅花曲。城郭小春回。暗香开未开。
<p>
    留连吾欲醉。醉眼红尘外。多少老心情。景清人亦清。
<p>
</ul>
<p align="center">少年游（玉腊梅枝）</p>
<ul>
    闲寻杯酒，清翻曲语，相与送残冬。天地推移，古今兴替，斯道岂雷同。
<p>
    明窗玉蜡梅枝好，人情淡、物华浓。个样风光，别般滋味，无梦听飞鸿。
<p>
</ul>
<p align="center">蝶恋花（次韵伊一）</p>
<ul>
    未就丹砂须九转。谁把新词，歌绕梁尘遍。拍拍韶华春意满。揆予初度文何健。
<p>
    恰是山花汀草远。独乐园林，不梦笙歌殿。灵气仙才非
<p>
</ul>
<p align="center">蝶恋花（次韵郑一）</p>
<ul>
    千叶香梅春在手。日薄帘栊，花影遮前后。小立徐行还易久。微吟莫厌伤多酒。
<p>
    拾翠流红弦管透。望断青青，休问行人柳。往事如云如梦否。连天芳草惊依旧。
<p>
</ul>
<p align="center">点绛唇（王园）</p>
<ul>
    南陌柔桑，粉墙低见谁家女。燕飞莺语。依约提篮去。
<p>
    老觉多情，梦也无分付。君知否。楚襄何处。一段阳台雨。
<p>
</ul>
<p align="center">浣溪沙（为仲如赋茉莉）</p>
<ul>
    滴滴琼英发翠绡。江梅标韵木香娇。乍凉时候漏声遥。
<p>
    欲绾鬓丝妆未了，半回身分曲初招。霓裳依约梦魂飘。
<p>
</ul>
<p align="center">浣溪沙（小集涧亭）</p>
<ul>
    雨阁云流小院秋。半醺凉意不关愁。一番相见一番休。
<p>
    淡伫乍持杯未浅，懒歌浑罢笑初收。主宾无处着绸缪。
<p>
</ul><p align="center">摊破浣溪沙（杨梅）</p>
<ul>
    生与真妃姓氏同。家随西子苎萝东。谁道玉肌寒起粟，酒能红。
<p>
    火齐烧空来上苑，冰浆凝露在西宫。不似荔枝生处远，恨薰风。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
