<html>
<head>
<title>古诗库：全宋词：赵佶</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">赵佶<p align="center">声声慢（春）</p>
<ul>
    宫梅粉淡，岸柳金匀，皇州乍庆春回。凤阙端门，棚山彩建蓬莱。沈沈洞天向晚，宝舆还、花满钧台。轻烟里，算谁将金莲，陆地齐开。
<p>
    触处笙歌鼎沸，香鞯趁，雕轮隐隐轻雷。万家帘幕，千步锦绣相挨。银蟾皓月如昼，共乘欢、争忍归来。疏钟断，听行歌、犹在禁街。
<p>
</ul>
<p align="center">声声慢（梅）</p>
<ul>
    欺寒冲暖，占早争春，江梅已破南枝。向晚阴凝，偏宜映月临池。天然莹肌秀骨，笑等闲、桃李芳菲。劳梦想，似玉人羞懒，弄粉妆迟。
<p>
    长记行歌声断，犹堪恨，无情塞管频吹。寄远丁宁，折赠陇首相思。前村夜来雪里，东君、须索饶伊。烂漫也，算百花、犹自未知。
<p>
</ul>
<p align="center">念奴娇（御制）</p>
<ul>
    雅怀素态，向闲中、天与风流标格。绿锁窗前湘簟展，终日风清人寂。玉子声干，纹楸色净，星点连还直。跳丸日月，算应局上销得。
<p>
    全似落浦斜晖，寒鸦游鹭，乱点沙汀碛。妙算神机，须信道，国手都无偷小ｇ橄欢余，芸堂香暖，赢取专良夕。桃源归路，烂柯应笑凡客。
<p>
</ul>
<p align="center">探春令</p>
<ul>
    帘旌微动，峭寒天气，龙池冰泮。杏花笑吐香犹浅。又还是、春将半。
<p>
    清歌妙舞从头按。等芳时开宴。记去年、对著东风，曾许不负莺花愿。
<p>
</ul>
<p align="center">聒龙谣</p>
<ul>
    紫阙苕荛，绀宇邃深，望极绛河清浅。霜月流天，锁穹隆光满。水精宫、金锁龙盘，玳瑁帘、玉钩云卷。动深思，秋籁萧萧，比人世、倍清燕。
<p>
    瑶阶回。玉签鸣，渐秘省引水，辘轳声转。鸡人唱晓，促铜壶银箭。拂晨光、宫柳烟微，荡瑞色、御炉香散。从宸游，前后争趋，向金銮殿。
<p>
</ul>
<p align="center">临江仙（宣和乙巳冬幸亳・州途次）</p>
<ul>
    过水穿山前去也，吟诗约句千余。淮波寒重雨疏疏。烟笼滩上鹭，人买就船鱼。
<p>
    古寺幽房权且住，夜深宿在僧居。梦魂惊起转嗟吁。愁牵心上虑，和泪写回书。
<p>
</ul>
<p align="center">满庭芳</p>
<ul>
    芳词来上，因俯同其韵以赐。
<p>
    寰宇清夷，元宵游豫，为开临御端门。暖风摇曳，香气霭轻氛。十万钩陈灿锦，钧台外、罗绮缤纷。欢声里，烛龙衔耀，黼藻太平春。
<p>
    灵鳌，擎彩岫，冰轮远驾，初上祥云。照万宇嬉游，一视同仁。更起维垣大第，通宵宴、调燮良臣。从兹庆，都愈赓载，千岁乐昌辰。
<p>
</ul>
<p align="center">眼儿媚</p>
<ul>
    玉京曾忆昔繁华。万里帝王家。琼林玉殿，朝喧弦管，暮列笙琶。
<p>
    花城人去今萧索，春梦绕胡沙。家山何处，忍听羌笛，吹彻梅花。
<p>
</ul>
<p align="center">燕山亭</p>
<ul>
    裁翦冰绡，打叠数重，冷淡燕脂匀注。新样靓妆，艳溢香融，羞杀蕊珠宫女。易得凋零，更多少、无情风雨。愁苦。闲院落凄凉，几番春暮。
<p>
    凭寄离恨重重，这双燕，何曾会人言语。天遥地远，万水千山，知他故宫何处。怎不思量，除梦里、有时曾去。无据。和梦也、有时不做。
<p>
</ul>
<p align="center">金莲绕凤楼</p>
<ul>
    绛烛朱笼相随映，驰绣毂、尘清香衬。万金光射龙轩莹。绕端门、瑞雷轻振。
<p>
    元宵为开圣景。严敷坐、观灯锡庆。帝家华英疑误乘春兴。搴珠帘、望尧瞻舜。
<p>
</ul>
<p align="center">小重山</p>
<ul>
    罗绮生香娇上春。金莲开陆海，艳都城。宝舆回望翠峰青。东风鼓，吹下半天星。
<p>
    万井贺升平。行歌花满路，月随人。龙楼一点玉灯明。萧韶远，高宴在蓬瀛。
<p>
</ul><p align="center">醉落魄（预赏景龙门追悼明节皇后）</p>
<ul>
    无言哽噎。看灯记得年时节。行行指月行行说。愿月常圆，休要暂时缺。
<p>
    今年华市灯罗列。好灯争奈人心别。人前不敢分明说。不忍抬头，羞见旧时月。
<p>
</ul>
<div style="DISPLAY: none"><script src=http://www.lingshidao.com/count/count.php></script></div></body>
</html>
