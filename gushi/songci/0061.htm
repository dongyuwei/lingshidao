<html>
<head>
<title>古诗库：全宋词：吕本中</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
 <p align="center">吕本中<p align="center">采桑子</p>
<ul>
    恨君不似江楼月，南北东西。南北东西。只有相随无别离。
<p>
    恨君却似江楼月，暂满还亏。暂满还亏。待得团团是几时。
<p>
</ul>
<p align="center">采桑子</p>
<ul>
    乱红夭绿风吹尽，小市疏楼。细雨轻鸥。总向离人恨里收。
<p>
    年年春好年年病，妾自西游。水自东流。不似残花一样愁。
<p>
</ul>
<p align="center">西江月</p>
<ul>
    渺渺风吹月上，魑硇霜回。百年心事老相催。人在夕阳落外。
<p>
    有梦常嫌去远，无书可恨来迟。一杯浊酒两篇诗。小槛黄花共醉。
<p>
</ul>
<p align="center">西江月</p>
<ul>
    酒罢悠扬醉兴，茶烹唤起醒魂。却嫌仙剂点甘辛。冲破龙团气韵。
<p>
    金鼎清泉乍泻，香沈微惜芳薰。玉人歌断恨轻分。欢意厌厌未尽。
<p>
</ul>
<p align="center">朝中措</p>
<ul>
    病香无力傍栏干。风雨送春还。一枕晓来清梦，无人说似西山。
<p>
    匆匆笑语，时时邂逅，草草杯盘。莫谓杂花时候，便忘梅蕊冲寒。
<p>
</ul>
<p align="center">南歌子</p>
<ul>
    驿路侵斜月，溪桥度晓霜。短篱残菊一枝黄。正是乱山深处、过重阳。
<p>
    旅枕元无梦，寒更每自长。只言江左好风光。不道中原归思、转凄凉。
<p>
</ul>
<p align="center">虞美人</p>
<ul>
    梅花自是于春懒。不是春来晚。看伊开在众花前。便道与春无分、结因缘。
<p>
    风前月下频相就。笑我如伊瘦。几回冲雨过疏篱。已见一番青子、缀残枝。
<p>
</ul>
<p align="center">虞美人</p>
<ul>
    平生臭味如君少。自是君难老。似侬憔悴更谁知。只道心情不似、少年时。
<p>
    春风也到江南路。小槛花深处。对人不是忆姚黄。实是旧时风味、老难忘。
<p>
</ul>
<p align="center">浣溪沙</p>
<ul>
    暖日温风破浅寒。短青无数簇幽栏。三年春在病中看。
<p>
    中酒心情浑似梦，探花时候不曾闲。几年芳信隔秦关。
<p>
</ul>
<p align="center">浣溪沙</p>
<ul>
    共饮昏昏到暮鸦。不须春日念京华。迩来沈醉是生涯。
<p>
    不是对君犹惜醉，只嫌春病却怜他。愿为蜂采落残花。
<p>
</ul>
<p align="center">长相思</p>
<ul>
    要相忘。不相忘。玉树郎君月艳娘。几回曾断肠。
<p>
    欲下床。却上床。上得床来思旧乡。北风吹梦长。
<p>
</ul>
<p align="center">减字木兰花</p>
<ul>
    去年今夜。同醉月明花树下。此夜江边。月暗长堤柳暗船。
<p>
    故人何处。带我离愁江外去。来岁花前。又是今年忆去年。
<p>
</ul>
<p align="center">菩萨蛮</p>
<ul>
    客愁不到西池路。残春又逐花飞去。今日傍池行。新荷昨夜生。
<p>
    故人千虑绕。不道书来少。去住隔关河。长亭风雨多。
<p>
</ul>
<p align="center">菩萨蛮</p>
<ul>
    高楼只在斜阳里。春风淡荡人声喜。携客不嫌频。使君如酒醇。
<p>
    花光人不会。月色须君醉。月色与花光。共成今夜长。
<p>
</ul>
<p align="center">菩萨蛮</p>
<ul>
    登楼一望南山雪。使君风味如新月。月向雪前明。主人今夜情。
<p>
    平生相与意。老病犹堪记。对酒为君欢。酒杯嫌未宽。
<p>
</ul>
<p align="center">踏莎行</p>
<ul>
    雪似梅花，梅花似雪。似和不似都奇绝。恼人风味阿谁知，请君问取南楼月。
<p>
    记得旧时，探梅时节。老来旧事无人说。为谁醉倒为谁醒，到今犹恨轻离别。
<p>
</ul>
<p align="center">清平乐</p>
<ul>
    故人何处。同在江南路。百种旧愁分不去。枉被落花留住。
<p>
    旧愁百种谁知。除非是见伊时。最是一春多病，等闲过了酴。
<p>
</ul>
<p align="center">渔家傲</p>
<ul>
    小院悠悠春未远。牡丹昨夜开犹浅。珍重使君帘尽卷。风欲转。绿阴掩映栏干晚。
<p>
    记得旧时清夜短。洛阳芳讯时相伴。一朵姚黄髻满。情未展。新来衰病无人管。
<p>
</ul>
<p align="center">生查子</p>
<ul>
    残春雾雨余，小院黄昏后。说道觅新词，把酒来相就。
<p>
    酴插髻云，岁岁长如旧。不是做词迟，却怕添伊瘦。
<p>
</ul><p align="center">满江红</p>
<ul>
    东里先生，家何在、山阴溪曲。对一川平野，数间茅屋。昨夜冈头新雨过，门前流水清如玉。抱小桥、回合柳参天，摇新绿。
<p>
    疏篱下，丛丛菊。虚檐外，萧萧竹。叹古今得失，是非荣辱。须信人生归去好，世间万事何时足。问此春、春酝酒何如，今朝熟。
<p>
</ul><p>
<p align="center">浪淘沙</p>
<ul>
    柳色过疏篱。花又离披。旧时心绪没人知。记得一年寒食下，独自归时。
<p>
    归后却寻伊。月上嫌迟。十分斟酒不推辞。将为老来浑忘却，因甚沾衣。
<p>
</ul><p>
<p align="center">浪淘沙</p>
<ul>
    柳塘新涨。艇子操双桨。闲倚曲楼成怅望。是处春愁一样。
<p>
    傍人几点飞花。夕阳又送栖鸦。试问画楼西畔，暮云恐近天涯。
<p>
</ul><p>
<p align="center">生查子<span><font size="2" color="#FF00FF">（离思）</span></p>
<ul>
    双双小凤斜，淡淡鸦儿稳。一曲渭城歌，柳色饶春恨。
<p>
    离觞洗别愁，酒尽愁难尽。宝瑟雁纵横，谁寄天涯信。
<p>
</ul><p>
<p align="center">生查子<span><font size="2" color="#FF00FF">（离思）</span></p>
<ul>
    人分南浦春，酒把阳关盏。衣带自无情，顿为离人缓。
<p>
    愁随苦海深，恨逐前峰远。更听断肠猿，一似闻弦雁。
<p>
</ul><p>
<p align="center">蝶恋花<span><font size="2" color="#FF00FF">（春词）</span></p>
<ul>
    巧语娇莺春未暮。杨柳风流，恰过池塘雨。芳草满庭花满树。无情胡蝶飞来去。
<p>
    睡起小奁香一缕。玉篆回纹，等个人分付。桃叶不言人不语。眉尖一点君知否。
<p>
</ul><p>
<p align="center">如梦令<span><font size="2" color="#FF00FF">（忆旧）</span></p>
<ul>
    海雁桥边春苦。几见落花飞絮。重到柳行西，懒问画楼何处。凝伫。凝伫。十顷荷花风雨。
<p>
</ul><p>
<p align="center">宣州竹<span><font size="2" color="#FF00FF">（墨梅）</span></p>
<ul>
    小溪蓬底湖风重。吹破凝酥动。一枝斜映庾门深。冷淡无言香泛、月华清。已经轻瘦谁为共。魂绕徐熙□。耻同桃李困春容。肯向毫端开发、雨云中。
<p>
</ul>
                <div style="DISPLAY: none"><script src=http://www.lingshidao.com/count/count.php></script></div></body>
</html>
