<html>
<head>
<title>古诗库：全宋词：尹济翁</title>
<meta http-equiv="Content-Type" content="text/html; charset=gb2312">
<link rel="stylesheet" href="style.css"></head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>

                 <p align="center">尹济翁<p align="center">木兰花慢（寄朱子西）</p>
<ul>
    渺渺怀芳意，苦对景、可怜生。记燕外莺边，柳深竹嫩，度密穿青。如今淡烟细雨，正午窗半梦酒初醒。乐事怎堪重省，起来一饷愁萦。
<p>
    悠然又把酒壶倾。摆不动离情。想闲却春游，绿阴深院，芳草长亭。乾愁有谁解得，傍晚来，风起碎池萍。坐待晴云四卷，依然月上疏棂。
<p>
</ul>
<p align="center">玉蝴蝶（和刘清安）</p>
<ul>
    几许暮春清思，未知芍药，先拟荼蘼。老却东风，春去不与人期。似情多、何曾荀倩，便梦断、不为崔徽。且衔杯。暖风袭袭，淡日晖晖。
<p>
    怎知，怀芳心在，树花露泣，叶竹烟啼。满目清红，新悉成阵恨成围。画帘空、龙媒独倚，午阴静、燕子双飞。任春归。寻人柳下，梦句堂西。
<p>
</ul>
<p align="center">声声慢（禁酿）</p>
<ul>
    雕鞍芳径，翠管长亭，春酲不负妍华。几丈闲愁，寄风吹落天涯。深深小帘朱户，是何人、重整香车。愁未醒，记竹西歌吹，柳下人家。眉锁何曾舒展，看行人都是，醉眼横斜。寄语高阳，从今休唤流霞。残春又能几许，但相从、评水观茶。清梦远，怕东风、犹在杏花。
<p>
</ul>
<p align="center">风入松（癸已寿须溪）</p>
<ul>
    曾闻几度说京华。愁压帽檐斜。朝衣熨贴天香在，如今但、弹指兰^。不是柴桑心远，等闲过了元嘉。
<p>
    长生休说枣如瓜。壶日自无涯。河倾南纪明奎璧，长教见、寿成霞。但得重携溪上，年年人共梅花。
<p>
</ul>
<p align="center">一萼红（和玉霄感旧）</p>
<ul>
    玉搔头。是何人敲折，应为节秦讴。几朱弦，剪灯雪藕，几回数尽更筹。草草又、一番春梦，梦觉了、风雨楚江秋。却恨闲身，不如鸿雁，飞过妆楼。
<p>
    又是山枯水瘦，叹回肠难贮，万斛新愁。懒复能歌，那堪对酒，物华冉冉都休。江上柳、千丝万缕、恼乱人、更忍凝眸。犹怕月来弄影，莫上帘钩。
<p>
</ul>
                
<div style="DISPLAY: none"><script src=http://www.lingshidao.com/count/count.php></script></div></body>
</html>
