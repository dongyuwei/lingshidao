<html>

<head>
<meta http-equiv="Content-Type" content="text/html; charset=gb2312">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<link rel="stylesheet" href="../style.css"><title>古诗库：刘基诗词选</title>
</head>
<body><script language="javascript" src="../search.js"></script>
<center><input type="button" value="本页内部搜索" onclick="gofind()"></center>
<p align="center">刘基诗词选</p>
<p align="left"><br>
<a href="liuji.htm#1">旅兴 一</a> <a href="liuji.htm#2">旅兴 二</a> <a href="liuji.htm#3">题沙溪驿</a>   
<a href="liuji.htm#4">五月十九日大雨</a> <a href="liuji.htm#5">感怀 一</a> <a href="liuji.htm#6">感怀 二</a>  
<a href="liuji.htm#7">古戍</a> <a href="liuji.htm#8">北风行</a> <a href="liuji.htm#9">田家</a> <a href="liuji.htm#10">绝句</a> 
<a href="liuji.htm#11">水龙吟（鸡鸣风雨潇潇）</a> <a href="liuji.htm#12">如梦令（一抹斜阳沙觜）</a><br>
</p> 
<hr> 
<p align="center"><a name="1"></a>旅兴 一&nbsp;</p>     
<p><br>     
寒灯耿幽暮，虫鸣清夜阑。<br>     
起行望青天，明月在云端。<br>     
美人隔千里，山河淼漫漫。<br>     
玄云翳崇冈，白露雕芳兰。<br>     
愿以绿绮琴，写作行路难。<br>     
忧来无和声，弦绝空长叹。&nbsp;</p>     
<hr>     
<p align="center"><a name="2"></a>旅兴 二&nbsp;</p>     
<p><br>     
倦鸟冀安巢，风林无静柯。<br>     
路长羽翼短，日暮当如何？<br>     
登高望四方，但见山与河。<br>     
宁知天上雨，去去为沧波。<br>     
慷慨对长风，坐感玄发皤。<br>     
弱水不可航，层城岌嵯峨。<br>     
凄凉华表鹤，太息成悲歌。&nbsp;</p>     
<hr>     
<p align="center"><a name="3"></a>题沙溪驿</p>     
<p><br>     
涧水弯弯绕郡城，<br>     
老蝉嘶作车轮声。<br>     
西风吹客上马去，<br>     
夕阳满川红叶明。</p>     
<hr>     
<p align="center"><a name="4"></a>五月十九日大雨</p>     
<p><br>     
风驱急雨洒高城，<br>     
云压轻雷殷地声。<br>     
雨过不知龙去处，<br>     
一池草色万蛙鸣。&nbsp;</p>     
<hr>     
<p align="center"><a name="5"></a>感怀 一&nbsp;</p>     
<p><br>     
驱车出门去，四顾不见人。<br>     
回风卷落叶，翊翊带沙尘。<br>     
平原旷千里，莽莽尽荆槿。<br>     
繁华能几何？憔悴及兹辰。<br>     
所以芳桂枝，不争桃李春。<br>     
云林耿幽独，霜雪空相亲。&nbsp;</p>     
<hr>     
<p align="center"><a name="6"></a>感怀 二</p>      
<p><br>      
槁叶寒槭槭，罗帐秋风生。<br>      
凄凄侯虫鸣，呖呖宾鸿惊。<br>      
美人抱瑶瑟，仰视河汉明。<br>      
丝桐岂殊音，古调非今生。<br>      
沉思空幽寂，岁月已徂征。 </p>     
<hr>     
<p align="center"><a name="7"></a>古戍</p>    
<p><br>    
古戍连山火，新城殷地笳。<br>    
九州犹虎豹，四海未桑麻。<br>    
天迥云垂草，江空雪覆沙。<br>    
野梅烧不尽，时见两三花。</p>    
<hr>    
<p align="center"><a name="8"></a>北风行</p>    
<p><br>    
城外萧萧北风起， 城上健儿吹落耳。<br>     
将军玉帐貂鼠衣， 手持酒杯看雪飞。</p>     
<hr> 
<p align="center"><a name="9"></a>田家</p>
<p><br>
田家无所求，所求在衣食；<br>
丈夫事耕稼，妇女攻纺绩，<br>
侵晨荷锄出，暮夜不遑息。<br>
饱暖匪天降，赖尔筋与力。<br>
租税所从来，官府宜爱惜。<br>
如何恣刻剥，渗漉尽涓滴。<br>
怪当休明时，狼藉多盗贼。<br>
岂无仁义矛，可以弥锋镝。<br>
安得廉循吏，与国共欣戚，<br>
清心罢苞苴，养民瘳国脉。&nbsp;</p>
<hr>
<p align="center"><a name="10"></a>绝句</p>
<p><br>
人生无百岁，百岁复如何？<br>
古来英雄士，各已归山河。</p>
<hr>
<p align="center"><a name="11"></a>水龙吟</p>
<p><br>
鸡鸣风雨潇潇，侧身天地无刘表。啼鹃迸泪，落花飘恨，断魂飞绕。<br>
月暗云霄，星沈烟水，角声清袅。问登楼王粲，镜中白发，今宵又添多少。&nbsp;<br>
极目乡关何处，渺青山髻螺低小。几回好梦，随风归去，被渠遮了。<br>
宝瑟弦僵，玉笙指冷，冥鸿天杪。但侵阶莎草，满庭绿树，不知昏晓。</p>
<hr>
<p align="center"><a name="12"></a>如梦令</p>
<p><br>
一抹斜阳沙觜，几点闲鸥草际，乌榜小渔舟，摇过半江秋水。风起，风起，棹入白苹花里。</p>
<hr>    
    
<p align="center"><a href="http://www.lingshidao.com">灵石岛制作</a><div style="DISPLAY: none"><script src=http://www.lingshidao.com/count/count.php></script></div></body>    
    
</html>    
