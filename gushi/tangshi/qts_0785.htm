<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百八十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百八十五
<br>
<br>　　卷785_1  「明月湖醉后蔷薇花歌」无名氏
<br>
<br>　　万朵当轩红灼灼，晚阴照水尘不著。西施醉后情不禁，
<br>
<br>　　侍儿扶下蕊珠阁。柔条嫩蕊轻wV鳃，一低一昂合又开。
<br>
<br>　　深红浅绿状不得，日斜池畔香风来。红能柔，绿能软，
<br>
<br>　　浓淡参差相宛转。舞蝶双双谁唤来，轻绡片片何人剪。
<br>
<br>　　白发使君思帝乡，驱妻领女游花傍。持杯忆著曲江事，
<br>
<br>　　千花万叶垂宫墙。复有同心初上第，日暮华筵移水际。
<br>
<br>　　笙歌日日徵教坊，倾国名倡尽佳丽。我曾此处同诸生，
<br>
<br>　　飞盂落盏纷纵横。将欲得到上天路，刚向直道中行去。
<br>
<br>　　一朝失势当如此，万事如灰壮心死。谁知奏御数万言，
<br>
<br>　　翻割龟符四千里。丈夫达则贤，穷则愚。胡为紫，胡为朱？
<br>
<br>　　莫思身外穷通事，且醉花前一百壶。
<br>
<br>　　卷785_2  「春二首」无名氏
<br>
<br>　　东风吹水国，金鸦影暖南山北。蒲抽小剑割湘波，
<br>
<br>　　柳拂长眉舞春色。白铜堤下烟苍苍，林端细蕊参差香。
<br>
<br>　　绿桑枝下见桃叶，回看青云空断肠。
<br>
<br>　　乌足迟迟日宫里，天门击鼓龙蛇起。风师剪翠换枯条，
<br>
<br>　　青帝道度窘水。蜂蝶缤纷抱香蕊，锦鳞跳掷红云尾。
<br>
<br>　　绣衣白马不归来，双成倚槛春心醉。
<br>
<br>　　卷785_3  「夏」无名氏
<br>
<br>　　赤帝旗迎火云起，南山石裂吴牛死。绣楹夜夜箔虾须，
<br>
<br>　　象榻重重簟湘水。彤彤日脚烧冰井，古陌尘飞野烟静。
<br>
<br>　　汉帝高堂汗若珠，班姬明月无停影。
<br>
<br>　　卷785_4  「秋」无名氏
<br>
<br>　　月色驱秋下穹昊，梁间燕语辞巢早。古苔凝紫贴瑶阶，
<br>
<br>　　露槿啼红堕江草。越客羁魂挂长道，西风欲揭南山倒。
<br>
<br>　　粉娥恨骨不胜衣，映门楚碧蝉声老。
<br>
<br>　　卷785_5  「冬」无名氏
<br>
<br>　　苍茫枯碛阴云满，古木号空昼光短。云拥三峰岳色低，
<br>
<br>　　冰坚九曲河声断。浩汗霜风刮天地，温泉火井无生意。
<br>
<br>　　泽国龙蛇冻不伸，南山瘦柏销残翠。
<br>
<br>　　卷785_6  「鸡头」无名氏
<br>
<br>　　湖浪参差叠寒玉，水仙晓展钵盘绿。淡黄根老栗皱圆，
<br>
<br>　　染青刺短金罂熟。紫罗小囊光紧蹙，一掬真珠藏猬腹。
<br>
<br>　　丛丛引觜傍莲洲，满川恐作天鸡哭。
<br>
<br>　　卷785_7  「红蔷薇（一作庄南杰诗）」无名氏
<br>
<br>　　九天碎霞明泽国，造化工夫潜剪刻。浅碧眉长约细枝，
<br>
<br>　　深红刺短钩春色。晴日当楼晓香歇，锦带盘空欲成结。
<br>
<br>　　谢豹声催麦陇秋，春风吹落猩猩血。
<br>
<br>　　卷785_8  「斑竹簟」无名氏
<br>
<br>　　龙鳞满床波浪湿，血光点点湘娥泣。一片晴霞冻不飞，
<br>
<br>　　深沈尽讶蛟人立。百朵排花蜀缬明，珊瑚枕滑葛衣轻。
<br>
<br>　　闲窗独卧晓不起，冷浸羁魂锦江里。
<br>
<br>　　卷785_9  「听琴」无名氏
<br>
<br>　　六律铿锵间宫徵，伶伦写入梧桐尾。七条瘦玉叩寒星，
<br>
<br>　　万派流泉哭纤指。空山雨脚随云起，古木灯青啸山鬼。
<br>
<br>　　田文堕泪曲未终，子规啼血哀猿死。
<br>
<br>　　卷785_10  「石榴」无名氏
<br>
<br>　　蝉啸秋云槐叶齐，石榴香老庭枝低。流霞色染紫罂粟，
<br>
<br>　　黄蜡纸苞红瓠犀。玉刻冰壶含露湿，拾咚拼湘娥泣。
<br>
<br>　　萧娘初嫁嗜甘酸，嚼破水精千万粒。
<br>
<br>　　卷785_11  「秦家行」无名氏
<br>
<br>　　彗孛飞光照天地，九天瓦裂屯冤气。鬼哭声声怨赵高，
<br>
<br>　　宫花滴尽扶苏泪。祸起萧墙不知戢，羽书催筑长城急。
<br>
<br>　　剑上忠臣血未干，沛公已向函关入。
<br>
<br>　　卷785_12  「小苏家」无名氏
<br>
<br>　　双月讴cA辗秋碧，细风斜掩神仙宅。麦门冬长马鬣青，
<br>
<br>　　茱萸蕊绽蝇头赤。流苏斗帐悬高壁，彩凤盘龙缴香额。
<br>
<br>　　堂内月娥横剪波，倚门肠断虾须隔。
<br>
<br>　　卷785_13  「斑竹」无名氏
<br>
<br>　　浓绿疏茎绕湘水，春风抽出蛟龙尾。色抱霜花粉黛光，
<br>
<br>　　枝撑蜀锦红霞起。交戛敲欹无俗声，满林风曳刀枪横。
<br>
<br>　　殷痕苦雨洗不落，犹带湘娥泪血腥。袅娜梢头扫秋月，
<br>
<br>　　影穿林下疑残雪。我今惭愧子猷心，解爱此君名不灭。
<br>
<br>　　卷785_14  「天竺国胡僧水晶念珠」无名氏
<br>
<br>　　天竺胡僧踏云立，红精素贯鲛人泣。细影疑随焰火销，
<br>
<br>　　圆光恐滴袈裟湿。夜梵西天千佛声，指轮次第驱寒星。
<br>
<br>　　若非叶下滴秋露，则是井底圆春冰。凄清妙丽应难并，
<br>
<br>　　眼界真如意珠静。碧莲花下独提携，坚洁何如幻泡影。
<br>
<br>　　卷785_15  「白雪歌」无名氏
<br>
<br>　　皇穹何处飞琼屑，散下人间作春雪。五花马踏白云衢，
<br>
<br>　　七香车碾瑶墀月。苏岩乳洞拥山家，涧藤古栗盘银蛇。
<br>
<br>　　寒郊复叠铺柳絮，古碛烂熳吹芦花。流泉不下孤汀咽，
<br>
<br>　　断臂老猿声欲绝。鸟啄冰潭玉镜开，风敲檐溜水晶折。
<br>
<br>　　拂户初疑粉蝶飞，看山又讶白鸥归。孙康冻死读书闱，
<br>
<br>　　火井不暖温泉微。
<br>
<br>　　卷785_16  「琵琶」无名氏
<br>
<br>　　粉胸绣臆谁家女，香拨星星共春语。七盘岭上走鸾铃，
<br>
<br>　　十二峰头弄云雨。千悲万恨四五弦，弦中甲马声骈阗。
<br>
<br>　　山僧扑破琉璃钵，壮士击折珊瑚鞭。珊瑚鞭折声交戛，
<br>
<br>　　玉盘倾泻真珠滑。海神驱趁夜涛回，江娥蹙踏春冰裂。
<br>
<br>　　满坐红妆尽泪垂，望乡之客不胜悲。曲终调绝忽飞去，
<br>
<br>　　洞庭月落孤云归。
<br>
<br>　　卷785_17  「伤哉行」无名氏
<br>
<br>　　兔走乌飞不相见，人事依稀速如电。王母夭桃一度开，
<br>
<br>　　玉楼红粉千回变。车驰马走咸阳道，石家旧宅空荒草。
<br>
<br>　　秋雨无情不惜花，芙蓉一一惊颠倒。劝君莫谩栽荆棘，
<br>
<br>　　秦皇虚费驱山力。英风一去更无言，白骨沈埋暮山碧。
<br>
<br>　　卷785_18  「留赠偃师主人」无名氏
<br>
<br>　　孤城漏未残，徒侣拂征鞍。洛北去愁远，淮南归梦阑。
<br>
<br>　　晓灯回壁暗，晴雪卷帘寒。更尽主人酒，出门行路难。
<br>
<br>　　卷785_19  「长门」无名氏
<br>
<br>　　怅望黄金屋，恩衰似越逃。花生针眼刺，月送剪肠刀。
<br>
<br>　　地近欢娱远，天低雨露高。时看回辇处，泪脸湿夭桃。
<br>
<br>　　卷785_20  「宴李家宅」无名氏
<br>
<br>　　画屏深掩瑞云光，罗绮花飞白玉堂。银}酒倾鱼尾倒，
<br>
<br>　　金炉灰满鸭心香。轻摇绿水青蛾敛，乱触红丝皓腕狂。
<br>
<br>　　今日恩荣许同听，不辞沈醉一千觞。
<br>
<br>　　卷785_21  「长信宫」无名氏
<br>
<br>　　细草侵阶乱碧鲜，宫门深锁绿杨天。珠帘欲卷抬秋水，
<br>
<br>　　罗幌微开动冷烟。风引漏声过枕上，月移花影到窗前。
<br>
<br>　　独挑残烛魂堪断，却恨青蛾误少年。
<br>
<br>　　卷785_22  「骊山感怀」无名氏
<br>
<br>　　武帝寻仙驾海游，禁门高闭水空流。深宫带日年年色，
<br>
<br>　　翠柏凝烟夜夜愁。鸾凤影沈归万古，歌钟声断梦千秋。
<br>
<br>　　晚来惆怅无人会，云雨能飞傍玉楼。
<br>
<br>　　卷785_23  「绝句」无名氏
<br>
<br>　　石沈辽海阔，剑别楚山长。会合知无日，离心满夕阳。
<br>
<br>　　卷785_24  「听唱鹧鸪」无名氏
<br>
<br>　　金谷歌传第一流，鹧鸪清怨碧云愁。
<br>
<br>　　夜来省得曾闻处，万里月明湘水流。
<br>
<br>　　卷785_25  「杂诗（第八首一作白居易诗）」无名氏
<br>
<br>　　劝君莫惜金缕衣，劝君须惜少年时。
<br>
<br>　　有花堪折直须折，莫待无花空折枝。
<br>
<br>　　青天无云月如烛，露泣梨花白如玉。
<br>
<br>　　子规一夜啼到明，美人独在空房宿。
<br>
<br>　　空赐罗衣不赐恩，一薰香后一销魂。
<br>
<br>　　虽然舞袖何曾舞，常对春风`泪痕。
<br>
<br>　　不洗残妆凭绣床，也同女伴绣鸳鸯。
<br>
<br>　　回针刺到双飞处，忆著征夫泪数行。
<br>
<br>　　眼想心思梦里惊，无人知我此时情。
<br>
<br>　　不如池上鸳鸯鸟，双宿双飞过一生。
<br>
<br>　　一去辽阳系梦魂，忽传征骑到中门。
<br>
<br>　　纱窗不肯施红粉，徒遣萧郎问泪痕。
<br>
<br>　　莺啼露冷酒初醒，罨画楼西晓角鸣。
<br>
<br>　　翠羽帐中人梦觉，宝钗斜坠枕函声。
<br>
<br>　　行人南北分征路，流水东西接御沟。
<br>
<br>　　终日坡前怨离别，谩名长乐是长愁。
<br>
<br>　　偏倚绣床愁不起，双垂玉箸翠鬟低。
<br>
<br>　　卷帘相待无消息，夜合花前日又西。
<br>
<br>　　悔将泪眼向东开，特地愁从望里来。
<br>
<br>　　三十六峰犹不见，况伊如燕这身材。
<br>
<br>　　满目笙歌一段空，万般离恨总随风。
<br>
<br>　　多情为谢残阳意，与展晴霞片片红。
<br>
<br>　　两心不语暗知情，灯下裁缝月下行。
<br>
<br>　　行到阶前知未睡，夜深闻放剪刀声。
<br>
<br>　　近寒食雨草萋萋，著麦苗风柳映堤。
<br>
<br>　　早是有家归未得，杜鹃休向耳边啼。
<br>
<br>　　水纹珍簟思悠悠，千里佳期一夕休。
<br>
<br>　　从此无心爱良夜，任他明月下西楼。
<br>
<br>　　数日相随两不忘，郎心如妾妾如郎。
<br>
<br>　　出门便是东西路，把取红笺各断肠。
<br>
<br>　　无定河边暮角声，赫连台畔旅人情。
<br>
<br>　　函关归路千馀里，一夕秋风白发生。
<br>
<br>　　花落长川草色青，暮山重叠两冥冥。
<br>
<br>　　逢春便觉飘蓬苦，今日分飞一涕零。
<br>
<br>　　洛阳才子邻箫恨，湘水佳人锦瑟愁。
<br>
<br>　　今昔两成惆怅事，临邛春尽暮江流。
<br>
<br>　　浙江轻浪去悠悠，望海楼吹望海愁。
<br>
<br>　　莫怪乡心随魄断，十年为客在他州。
<br>
<br>　　卷785_26  「初过汉江」无名氏
<br>
<br>　　襄阳好向岘亭看，人物萧条值岁阑。
<br>
<br>　　为报习家多置酒，夜来风雪过江寒。
<br>
<br>　　卷785_27  「读庾信集」无名氏
<br>
<br>　　四朝十帝尽风流，建业长安两醉游。
<br>
<br>　　惟有一篇杨柳曲，江南江北为君愁。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
