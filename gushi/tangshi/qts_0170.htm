<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百七十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百七十
<br>
<br>　　卷170_1  「赠王判官，时余归隐，居庐山屏风叠」李白
<br>
<br>　　昔别黄鹤楼，蹉跎淮海秋。俱飘零落叶，各散洞庭流。
<br>
<br>　　中年不相见，蹭蹬游吴越。何处我思君，天台绿萝月。
<br>
<br>　　会稽风月好，却绕剡溪回。云山海上出，人物镜中来。
<br>
<br>　　一度浙江北，十年醉楚台。荆门倒屈宋，梁苑倾邹枚。
<br>
<br>　　苦笑我夸诞，知音安在哉。大盗割鸿沟，如风扫秋叶。
<br>
<br>　　吾非济代人，且隐屏风叠。中夜天中望，忆君思见君。
<br>
<br>　　明朝拂衣去，永与海鸥群。
<br>
<br>　　卷170_2  「在水军宴赠幕府诸侍御」李白
<br>
<br>　　月化五白龙，翻飞凌九天。胡沙惊北海，电扫洛阳川。
<br>
<br>　　虏箭雨宫阙，皇舆成播迁。英王受庙略，秉钺清南边。
<br>
<br>　　云旗卷海雪，金戟罗江烟。聚散百万人，弛张在一贤。
<br>
<br>　　霜台降群彦，水国奉戎旃。绣服开宴语，天人借楼船。
<br>
<br>　　如登黄金台，遥谒紫霞仙。卷身编蓬下，冥机四十年。
<br>
<br>　　宁知草间人，腰下有龙泉。浮云在一决，誓欲清幽燕。
<br>
<br>　　愿与四座公，静谈金匮篇。齐心戴朝恩，不惜微躯捐。
<br>
<br>　　所冀旄头灭，功成追鲁连。
<br>
<br>　　卷170_3  「赠武十七谔」李白
<br>
<br>　　马如一匹练，明日过吴门。乃是要离客，西来欲报恩。
<br>
<br>　　笑开燕匕首，拂拭竟无言。狄犬吠清洛，天津成塞垣。
<br>
<br>　　爱子隔东鲁，空悲断肠猿。林回弃白璧，千里阻同奔。
<br>
<br>　　君为我致之，轻赍涉淮原。精诚合天道，不愧远游魂。
<br>
<br>　　卷170_4  「赠闾丘宿松」李白
<br>
<br>　　阮籍为太守，乘驴上东平。剖竹十日间，一朝风化清。
<br>
<br>　　偶来拂衣去，谁测主人情。夫子理宿松，浮云知古城。
<br>
<br>　　扫地物莽然，秋来百草生。飞鸟还旧巢，迁人返躬耕。
<br>
<br>　　何惭宓子贱，不减陶渊明。吾知千载后，却掩二贤名。
<br>
<br>　　卷170_5  「狱中上崔相涣」李白
<br>
<br>　　胡马渡洛水，血流征战场。千门闭秋景，万姓危朝霜。
<br>
<br>　　贤相燮元气，再欣海县康。台庭有夔龙，列宿粲成行。
<br>
<br>　　羽翼三元圣，发辉两太阳。应念覆盆下，雪泣拜天光。
<br>
<br>　　卷170_6  「中丞宋公以吴兵三千赴河南军次寻阳…囚参谋幕府因赠之」李白
<br>
<br>　　独坐清天下，专征出海隅。九江皆渡虎，三郡尽还珠。
<br>
<br>　　组练明秋浦，楼船入郢都。风高初选将，月满欲平胡。
<br>
<br>　　杀气横千里，军声动九区。白猿惭剑术，黄石借兵符。
<br>
<br>　　戎虏行当翦，鲸鲵立可诛。自怜非剧孟，何以佐良图。
<br>
<br>　　卷170_7  「流夜郎赠辛判官」李白
<br>
<br>　　昔在长安醉花柳，五侯七贵同杯酒。气岸遥凌豪士前，
<br>
<br>　　风流肯落他人后。夫子红颜我少年，章台走马著金鞭。
<br>
<br>　　文章献纳麒麟殿，歌舞淹留玳瑁筵。与君自谓长如此，
<br>
<br>　　宁知草动风尘起。函谷忽惊胡马来，秦宫桃李向明开。
<br>
<br>　　我愁远谪夜郎去，何日金鸡放赦回。
<br>
<br>　　卷170_8  「赠刘都使」李白
<br>
<br>　　东平刘公郑南国秀馀芳。一鸣即朱绂，五十佩银章。
<br>
<br>　　饮冰事戎幕，衣锦华水乡。铜官几万人，诤讼清玉堂。
<br>
<br>　　吐言贵珠玉，落笔回风霜。而我谢明主，衔哀投夜郎。
<br>
<br>　　归家酒债多，门客粲成行。高谈满四座，一日倾千觞。
<br>
<br>　　所求竟无绪，裘马欲摧藏。主人若不顾，明发钓沧浪。
<br>
<br>　　卷170_9  「赠常侍御」李白
<br>
<br>　　安石在东山，无心济天下。一起振横流，功成复潇洒。
<br>
<br>　　大贤有卷舒，季叶轻风雅。匡复属何人，君为知音者。
<br>
<br>　　传闻武安将，气振长平瓦。燕赵期洗清，周秦保宗社。
<br>
<br>　　登朝若有言，为访南迁贾。
<br>
<br>　　卷170_10  「赠易秀才」李白
<br>
<br>　　少年解长剑，投赠即分离。何不断犀象，精光暗往时。
<br>
<br>　　蹉跎君自惜，窜逐我因谁。地远虞翻老，秋深宋玉悲。
<br>
<br>　　空摧芳桂色，不屈古松姿。感激平生意，劳歌寄此辞。
<br>
<br>　　卷170_11  「经乱离后天恩流夜郎忆旧游书怀赠江夏韦太守良宰」李白
<br>
<br>　　天上白玉京，十二楼五城。仙人抚我顶，结发受长生。
<br>
<br>　　误逐世间乐，颇穷理乱情。九十六圣君，浮云挂空名。
<br>
<br>　　天地赌一掷，未能忘战争。试涉霸王略，将期轩冕荣。
<br>
<br>　　时命乃大谬，弃之海上行。学剑翻自哂，为文竟何成。
<br>
<br>　　剑非万人敌，文窃四海声。儿戏不足道，五噫出西京。
<br>
<br>　　临当欲去时，慷慨泪沾缨。叹君倜傥才，标举冠群英。
<br>
<br>　　开筵引祖帐，慰此远徂征。鞍马若浮云，送余骠骑亭。
<br>
<br>　　歌钟不尽意，白日落昆明。十月到幽州，戈a若罗星。
<br>
<br>　　君王弃北海，扫地借长鲸。呼吸走百川，燕然可摧倾。
<br>
<br>　　心知不得语，却欲栖蓬瀛。弯弧惧天狼，挟矢不敢张。
<br>
<br>　　揽涕黄金台，呼天哭昭王。无人贵骏骨，J耳空腾骧。
<br>
<br>　　乐毅倘再生，于今亦奔亡。蹉跎不得意，驱马还贵乡。
<br>
<br>　　逢君听弦歌，肃穆坐华堂。百里独太古，陶然卧羲皇。
<br>
<br>　　征乐昌乐馆，开筵列壶觞。贤豪间青娥，对烛俨成行。
<br>
<br>　　醉舞纷绮席，清歌绕飞梁。欢娱未终朝，秩满归咸阳。
<br>
<br>　　祖道拥万人，供帐遥相望。一别隔千里，荣枯异炎凉。
<br>
<br>　　炎凉几度改，九土中横溃。汉甲连胡兵，沙尘暗云海。
<br>
<br>　　草木摇杀气，星辰无光彩。白骨成丘山，苍生竟何罪。
<br>
<br>　　函关壮帝居，国命悬哥舒。长戟三十万，开门纳凶渠。
<br>
<br>　　公卿如犬羊，忠谠醢与菹。二圣出游豫，两京遂丘墟。
<br>
<br>　　帝子许专征，秉旄控强楚。节制非桓文，军师拥熊虎。
<br>
<br>　　人心失去就，贼势腾风雨。惟君固房陵，诚节冠终古。
<br>
<br>　　仆卧香炉顶，餐霞漱瑶泉。门开九江转，枕下五湖连。
<br>
<br>　　半夜水军来，浔阳满旌旃。空名适自误，迫胁上楼船。
<br>
<br>　　徒赐五百金，弃之若浮烟。辞官不受赏，翻谪夜郎天。
<br>
<br>　　夜郎万里道，西上令人老。扫荡六合清，仍为负霜草。
<br>
<br>　　日月无偏照，何由诉苍昊。良牧称神明，深仁恤交道。
<br>
<br>　　一忝青云客，三登黄鹤楼。顾惭祢处士，虚对鹦鹉洲。
<br>
<br>　　樊山霸气尽，寥落天地秋。江带峨眉雪，川横三峡流。
<br>
<br>　　万舸此中来，连帆过扬州。送此万里目，旷然散我愁。
<br>
<br>　　纱窗倚天开，水树绿如发。窥日畏衔山，促酒喜得月。
<br>
<br>　　吴娃与越艳，窈窕夸铅红。呼来上云梯，含笑出帘栊。
<br>
<br>　　对客小垂手，罗衣舞春风。宾跪请休息，主人情未极。
<br>
<br>　　览君荆山作，江鲍堪动色。清水出芙蓉，天然去雕饰。
<br>
<br>　　逸兴横素襟，无时不招寻。朱门拥虎士，列戟何森森。
<br>
<br>　　剪凿竹石开，萦流涨清深。登台坐水阁，吐论多英音。
<br>
<br>　　片辞贵白璧，一诺轻黄金。谓我不愧君，青鸟明丹心。
<br>
<br>　　五色云间鹊，飞鸣天上来。传闻赦书至，却放夜郎回。
<br>
<br>　　暖气变寒谷，炎烟生死灰。君登凤池去，忽弃贾生才。
<br>
<br>　　桀犬尚吠尧，匈奴笑千秋。中夜四五叹，常为大国忧。
<br>
<br>　　旌旆夹两山，黄河当中流。连鸡不得进，饮马空夷犹。
<br>
<br>　　安得羿善射，一箭落旄头。
<br>
<br>　　卷170_12  「江夏使君叔席上赠史郎中」李白
<br>
<br>　　凤凰丹禁里，衔出紫泥书。昔放三湘去，今还万死馀。
<br>
<br>　　仙郎久为别，客舍问何如。涸辙思流水，浮云失旧居。
<br>
<br>　　多惭华省贵，不以逐臣疏。复如竹林下，叨陪芳宴初。
<br>
<br>　　希君生羽翼，一化北溟鱼。
<br>
<br>　　卷170_13  「博平郑太守自庐山千里相寻入江夏北市门见访…立马赠别」李白
<br>
<br>　　大梁贵公子，气盖苍梧云。若无三千客，谁道信陵君。
<br>
<br>　　救赵复存魏，英威天下闻。邯郸能屈节，访博从毛薛。
<br>
<br>　　夷门得隐沦，而与侯生亲。仍要鼓刀者，乃是袖槌人。
<br>
<br>　　好士不尽心，何能保其身。多君重然诺，意气遥相托。
<br>
<br>　　五马入市门，金鞍照城郭。都忘虎竹贵，且与荷衣乐。
<br>
<br>　　去去桃花源，何时见归轩。相思无终极，肠断朗江猿。
<br>
<br>　　卷170_14  「江上赠窦长史」李白
<br>
<br>　　汉求季布鲁朱家，楚逐伍胥去章华。万里南迁夜郎国，
<br>
<br>　　三年归及长风沙。闻道青云贵公子，锦帆游戏西江水。
<br>
<br>　　人疑天上坐楼船，水净霞明两重绮。相约相期何太深，
<br>
<br>　　棹歌摇艇月中寻。不同珠履三千客，别欲论交一片心。
<br>
<br>　　卷170_15  「赠王汉阳」李白
<br>
<br>　　天落白玉棺，王乔辞叶县。一去未千年，汉阳复相见。
<br>
<br>　　犹乘飞凫舄，尚识仙人面。鬓发何青青，童颜皎如练。
<br>
<br>　　吾曾弄海水，清浅嗟三变。果惬麻姑言，时光速流电。
<br>
<br>　　与君数杯酒，可以穷欢宴。白云归去来，何事坐交战。
<br>
<br>　　卷170_16  「赠汉阳辅录事二首」李白
<br>
<br>　　闻君罢官意，我抱汉川湄。借问久疏索，何如听讼时。
<br>
<br>　　天清江月白，心静海鸥知。应念投沙客，空馀吊屈悲。
<br>
<br>　　鹦鹉洲横汉阳渡，水引寒烟没江树。南浦登楼不见君，
<br>
<br>　　君今罢官在何处。汉口双鱼白锦鳞，令传尺素报情人。
<br>
<br>　　其中字数无多少，只是相思秋复春。
<br>
<br>　　卷170_17  「江夏赠韦南陵冰」李白
<br>
<br>　　胡骄马惊沙尘起，胡雏饮马天津水。君为张掖近酒泉，
<br>
<br>　　我窜三色九千里。天地再新法令宽，夜郎迁客带霜寒。
<br>
<br>　　西忆故人不可见，东风吹梦到长安。宁期此地忽相遇，
<br>
<br>　　惊喜茫如堕烟雾。玉箫金管喧四筵，苦心不得申长句。
<br>
<br>　　昨日绣衣倾绿尊，病如桃李竟何言。昔骑天子大宛马，
<br>
<br>　　今乘款段诸侯门。赖遇南平豁方寸，复兼夫子持清论。
<br>
<br>　　有似山开万里云，四望青天解人闷。人闷还心闷，
<br>
<br>　　苦辛长苦辛。愁来饮酒二千石，寒灰重暖生阳春。
<br>
<br>　　山公醉后能骑马，别是风流贤主人。头陀云月多僧气，
<br>
<br>　　山水何曾称人意。不然鸣笳按鼓戏沧流，
<br>
<br>　　呼取江南女儿歌棹讴。我且为君槌碎黄鹤楼，
<br>
<br>　　君亦为吾倒却鹦鹉洲。赤壁争雄如梦里，且须歌舞宽离忧。
<br>
<br>　　卷170_18  「赠卢司户」李白
<br>
<br>　　秋色无远近，出门尽寒山。白云遥相识，待我苍梧间。
<br>
<br>　　借问卢耽鹤，西飞几岁还。
<br>
<br>　　卷170_19  「赠从弟南平太守之遥二首」李白
<br>
<br>　　少年不得意，落魄无安居。愿随任公子，欲钓吞舟鱼。
<br>
<br>　　常时饮酒逐风景，壮心遂与功名疏。兰生谷底人不锄，
<br>
<br>　　云在高山空卷舒。汉家天子驰驷马，赤军蜀道迎相如。
<br>
<br>　　天门九重谒圣人，龙颜一解四海春。彤庭左右呼万岁，
<br>
<br>　　拜贺明主收沉沦。翰林秉笔回英眄，麟阁峥嵘谁可见。
<br>
<br>　　承恩初入银台门，著书独在金銮殿。龙钩雕镫白玉鞍，
<br>
<br>　　象床绮席黄金盘。当时笑我微贱者，却来请谒为交欢。
<br>
<br>　　一朝谢病游江海，畴昔相知几人在。前门长揖后门关，
<br>
<br>　　今日结交明日改。爱君山岳心不移，随君云雾迷所为。
<br>
<br>　　梦得池塘生春草，使我长价登楼诗。别后遥传临海作，
<br>
<br>　　可见羊何共和之。
<br>
<br>　　东平与南平，今古两步兵。素心爱美酒，不是顾专城。
<br>
<br>　　谪官桃源去，寻花几处行。秦人如旧识，出户笑相迎。
<br>
<br>　　卷170_20  「赠潘侍御论钱少阳」李白
<br>
<br>　　绣衣柱史何昂藏，铁冠白笔横秋霜。三军论事多引纳，
<br>
<br>　　阶前虎士罗干将。虽无二十五老者，且有一翁钱少阳。
<br>
<br>　　眉如松雪齐四皓，调笑可以安储皇。君能礼此最下士，
<br>
<br>　　九州拭目瞻清光。
<br>
<br>　　卷170_21  「赠柳圆」李白
<br>
<br>　　竹实满秋浦，凤来何苦饥。还同月下鹊，三绕未安枝。
<br>
<br>　　夫子即琼树，倾柯拂羽仪。怀君恋明德，归去日相思。
<br>
<br>　　卷170_22  「流夜郎半道承恩放还，兼欣克复之美书怀示息秀才」李白
<br>
<br>　　黄口为人罗，白龙乃鱼服。得罪岂怨天，以愚陷网目。
<br>
<br>　　鲸鲵未翦灭，豺狼屡翻履。悲作楚地囚，何日秦庭哭。
<br>
<br>　　遭逢二明主，前后两迁逐。去国愁夜郎，投身窜荒谷。
<br>
<br>　　半道雪屯蒙，旷如鸟出笼。遥欣克复美，光武安可同。
<br>
<br>　　天子巡剑阁，储皇守扶风。扬袂正北辰，开襟揽群雄。
<br>
<br>　　胡兵出月窟，雷破关之东。左扫因右拂，旋收洛阳宫。
<br>
<br>　　回舆入咸京，席卷六合通。叱咤开帝业，手成天地功。
<br>
<br>　　大驾还长安，两日忽再中。一朝让宝位，剑玺传无穷。
<br>
<br>　　愧无秋毫力，谁念矍铄翁。弋者何所慕，高飞仰冥鸿。
<br>
<br>　　弃剑学丹砂，临炉双玉童。寄言息夫子，岁晚陟方蓬。
<br>
<br>　　卷170_23  「赠张相镐二首（时逃难在宿松山作。萧士S云下八首伪）」李白
<br>
<br>　　神器难窃弄，天狼窥紫宸。六龙迁白日，四海暗胡尘。
<br>
<br>　　昊穹降元宰，君子方经纶。澹然养浩气，H起持大钧。
<br>
<br>　　秀骨象山岳，英谋合鬼神。佐汉解鸿门，生唐为后身。
<br>
<br>　　拥旄秉金钺，伐鼓乘朱轮。虎将如雷霆，总戎向东巡。
<br>
<br>　　诸侯拜马首，猛士骑鲸鳞。泽被鱼鸟悦，令行草木春。
<br>
<br>　　圣智不失时，建功及良辰。丑虏安足纪，可贻帼与巾。
<br>
<br>　　倒泻溟海珠，尽为入幕珍。冯异献赤伏，邓生倏来臻。
<br>
<br>　　庶同昆阳举，再睹汉仪新。昔为管将鲍，中奔吴隔秦。
<br>
<br>　　一生欲报主，百代思荣亲。其事竟不就，哀哉难重陈。
<br>
<br>　　卧病宿松山，苍茫空四邻。风云激壮志，枯槁惊常伦。
<br>
<br>　　闻君自天来，目张气益振。亚夫得剧孟，敌国空无人。
<br>
<br>　　扪虱对桓公，愿得论悲辛。大块方噫气，何辞鼓青O.
<br>
<br>　　斯言倘不合，归老汉江滨。
<br>
<br>　　本家陇西人，先为汉边将。功略盖天地，名飞青云上。
<br>
<br>　　苦战竟不侯，富年颇惆怅。世传崆峒勇，气激金风壮。
<br>
<br>　　英烈遗厥孙，百代神犹王。十五观奇书，作赋凌相如。
<br>
<br>　　龙颜惠殊宠，麟阁凭天居。晚途未云已，蹭蹬遭谗毁。
<br>
<br>　　想像晋末时，崩腾胡尘起。衣冠陷锋镝，戎虏盈朝市。
<br>
<br>　　石勒窥神州，刘聪劫天子。抚剑夜吟啸，雄心日千里。
<br>
<br>　　誓欲斩鲸鲵，澄清洛阳水。六合洒霖雨，万物无凋枯。
<br>
<br>　　我挥一杯水，自笑何区区。因人耻成事，贵欲决良图。
<br>
<br>　　灭虏不言功，飘然陟蓬壶。惟有安期舄，留之沧海隅。
<br>
<br>　　卷170_24  「闻谢杨儿吟猛虎词，因此有赠」李白
<br>
<br>　　同州隔秋浦，闻吟猛虎词。晨朝来借问，知是谢杨儿。
<br>
<br>　　卷170_25  「宿清溪主人」李白
<br>
<br>　　夜到清溪宿，主人碧岩里。檐楹挂星斗，枕席响风水。
<br>
<br>　　月落西山时，啾啾夜猿起。
<br>
<br>　　卷170_26  「系寻阳，上崔相涣三首」李白
<br>
<br>　　邯郸四十万，同日陷长平。能回造化笔，或冀一人生。
<br>
<br>　　毛遂不堕井，曾参宁杀人。虚言误公子，投杼惑慈亲。
<br>
<br>　　白璧双明月，方知一玉真。
<br>
<br>　　虚传一片雨，枉作阳台神。纵为梦里相随去，
<br>
<br>　　不是襄王倾国人。
<br>
<br>　　卷170_27  「巴陵赠贾舍人」李白
<br>
<br>　　贾生西望忆京华，湘浦南迁莫怨嗟。
<br>
<br>　　圣主恩深汉文帝，怜君不遣到长沙。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
