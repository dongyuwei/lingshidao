<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百四十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百四十六
<br>
<br>　　卷646_1  「题陈将军别墅」李咸用
<br>
<br>　　明王猎士犹疏在，岩谷安居最有才。高虎壮言知鬼伏，
<br>
<br>　　葛龙闲卧待时来。云藏山色晴还媚，风约溪声静又回。
<br>
<br>　　不独春光堪醉客，庭除长见好花开。
<br>
<br>　　卷646_2  「湘浦有怀」李咸用
<br>
<br>　　鸿雁哀哀背朔方，馀霞倒影画潇湘。长汀细草愁春浪，
<br>
<br>　　古渡寒花倚夕阳。鬼树夜分千炬火，渔舟朝卷一蓬霜。
<br>
<br>　　侬家本是持竿者，为爱明时入帝乡。
<br>
<br>　　卷646_3  「题陈处士山居」李咸用
<br>
<br>　　莲绕闲亭柳绕池，蝉吟暮色一枝枝。未逢皇泽搜遗逸，
<br>
<br>　　赢得青山避乱离。花圃春风邀客醉，茅檐秋雨对僧棋。
<br>
<br>　　樵童牧竖劳相问，岩穴从来出帝师。
<br>
<br>　　卷646_4  「和蒋进士秋日」李咸用
<br>
<br>　　晚雨霏微思杪秋，不堪才子尚羁游。尘随别骑东西急，
<br>
<br>　　波促年华日夜流。凉月云开光自远，古松风在韵难休。
<br>
<br>　　男儿但得功名立，纵是深恩亦易酬。
<br>
<br>　　卷646_5  「陈正字山居」李咸用
<br>
<br>　　一叶闲飞斜照里，江南仲蔚在蓬蒿。天衢云险驽骀蹇，
<br>
<br>　　月桂风和梦想劳。绕枕泉声秋雨细，对门山色古屏高。
<br>
<br>　　此中即是神仙地，引手何妨一钓鳌。
<br>
<br>　　卷646_6  「与刘三礼陈孝廉言志」李咸用
<br>
<br>　　真宰无私造化均，年年分散月中春。皆期早蹑青云路，
<br>
<br>　　谁肯长为白社人。宋国高风休敛翼，圣朝公道易酬身。
<br>
<br>　　大须审固穿杨箭，莫遣参差鬓雪新。
<br>
<br>　　卷646_7  「秋日送严湘侍御归京」李咸用
<br>
<br>　　蟾影圆湖始波，楚人相别恨偏多。知君有路升霄汉，
<br>
<br>　　独我无由出薜萝。虽道危时难进取，到逢清世又如何。
<br>
<br>　　谁听甯戚敲牛角，月落星稀一曲歌。
<br>
<br>　　卷646_8  「题王处士山居」李咸用
<br>
<br>　　云木沈沈夏亦寒，此中幽隐几经年。无多别业供王税，
<br>
<br>　　大半生涯在钓船。蜀魄叫回芳草色，鹭鸶飞破夕阳烟。
<br>
<br>　　干戈猬起能高卧，只个逍遥是谪仙。
<br>
<br>　　卷646_9  「谢所知」李咸用
<br>
<br>　　狂歌狂舞慰风尘，心下多端亦懒言。早是乱离轻岁月，
<br>
<br>　　谁能愁悴过朝昏。圣朝公道如长在，贱子谋身自有门。
<br>
<br>　　却愧此时叨厚遇，他年何以报深恩。
<br>
<br>　　卷646_10  「秋望」李咸用
<br>
<br>　　云阴惨澹柳阴稀，游子天涯一望时。风闪雁行疏又密，
<br>
<br>　　地回江势急还迟。荣枯物理终难测，贵贱人生自不知。
<br>
<br>　　未达谁能多叹息，尘埃争损得男儿。
<br>
<br>　　卷646_11  「送谭孝廉赴举」李咸用
<br>
<br>　　鼓鼙声里寻诗礼，戈戟林间入镐京。好事尽从难处得，
<br>
<br>　　少年无向易中轻。也知贵贱皆前定，未见疏慵遂有成。
<br>
<br>　　吾道近来稀后进，善开金口答公卿。
<br>
<br>　　卷646_12  「途中逢友人」李咸用
<br>
<br>　　大道将穷阮籍哀，红尘深翳步迟回。皇天有意自寒暑，
<br>
<br>　　白日无情空往来。霄汉何年征赋客，烟花随处作愁媒。
<br>
<br>　　相逢且快眼前事，莫厌狂歌酒百杯。
<br>
<br>　　卷646_13  「和人湘中作」李咸用
<br>
<br>　　湘川湘岸两荒凉，孤雁号空动旅肠。一棹寒波思范蠡，
<br>
<br>　　满尊醇酒忆陶唐。年华蒲柳雕衰鬓，身迹萍蓬滞别乡。
<br>
<br>　　不及东流趋广汉，臣心日夜与天长。
<br>
<br>　　卷646_14  「赠陈望尧」李咸用
<br>
<br>　　若说精通事艺长，词人争及孝廉郎。秋萤短焰难盈案，
<br>
<br>　　邻烛馀光不满行。鹄箭亲疏虽异的，桂花高下一般香。
<br>
<br>　　明时公道还堪信，莫遣锥锋久在囊。
<br>
<br>　　卷646_15  「宿渔家」李咸用
<br>
<br>　　促杼声繁萤影多，江边秋兴独难过。云遮月桂几枝恨，
<br>
<br>　　烟罩渔舟一曲歌。难世斯人虽隐遁，明时公道复如何。
<br>
<br>　　陶家壁上精灵物，风雨未来终是梭。
<br>
<br>　　卷646_16  「旅馆秋夕」李咸用
<br>
<br>　　牢落生涯在水乡，只思归去泛沧浪。秋风萤影随高柳，
<br>
<br>　　夜雨蛩声上短墙。百岁易为成荏苒，丹霄谁肯借梯航。
<br>
<br>　　若教名路无知己，匹马尘中是自忙。
<br>
<br>　　卷646_17  「悼范摅处士」李咸用
<br>
<br>　　家在五云溪畔住，身游巫峡作闲人。安车未至柴关外，
<br>
<br>　　片玉已藏坟土新。虽有公卿闻姓字，惜无知己脱风尘。
<br>
<br>　　到头积善成何事，天地茫茫秋又春。
<br>
<br>　　卷646_18  「送人」李咸用
<br>
<br>　　一轴烟花满口香，诸侯相见肯相忘。未闻璧为人弃，
<br>
<br>　　莫倦江山去路长。盈耳暮蝉催别骑，数杯浮蚁咽离肠。
<br>
<br>　　眼前多少难甘事，自古男儿当自强。
<br>
<br>　　卷646_19  「春暮途中」李咸用
<br>
<br>　　细雨如尘散暖空，数峰春色在云中。须知触目皆成恨，
<br>
<br>　　纵道多文争那穷。飞燕有情依旧阁，垂杨无力受东风。
<br>
<br>　　谁能会得乾坤意，九土枯荣自不同。
<br>
<br>　　卷646_20  「题陈正字林亭」李咸用
<br>
<br>　　晓烟轻翠拂帘飞，黄叶飘零弄所思。正是低摧吾道日，
<br>
<br>　　不堪惆怅异乡时。家林蛇豕方群起，宫沼龟龙未有期。
<br>
<br>　　赖有平原怜贱子，满亭山色惜吟诗。
<br>
<br>　　卷646_21  「送从兄入京」李咸用
<br>
<br>　　柳转春心梅艳香，相看江上恨何长。多情流水引归思，
<br>
<br>　　无赖严风促别觞。大抵男儿须振奋，近来时事懒思量。
<br>
<br>　　云帆高挂一挥手，目送烟霄雁断行。
<br>
<br>　　卷646_22  「秋夕书怀寄所知」李咸用
<br>
<br>　　秋萤一点雨中飞，独立黄昏思所知。三岛路遥身汩没，
<br>
<br>　　九天风急羽差池。年华逐浪催霜发，旅恨和云拂桂枝。
<br>
<br>　　不向故人言此事，异乡谁更念栖迟。
<br>
<br>　　卷646_23  「酬进士秦J若」李咸用
<br>
<br>　　莺默平林燕别轩，相逢相笑话生前。低飞旅恨看霜叶，
<br>
<br>　　曲写归情向暮川。在野孤云终捧日，朝宗高浪本蒙泉。
<br>
<br>　　何劳怅望风雷便，且混鱼龙黩武年。
<br>
<br>　　卷646_24  「山中夜坐寄故里友生」李咸用
<br>
<br>　　展转檐前睡不成，一床山月竹风清。虫声促促催乡梦，
<br>
<br>　　桂影高高挂旅情。祸福既能知倚伏，行藏争不要分明。
<br>
<br>　　可怜任永真坚白，净洗双眸看太平。
<br>
<br>　　卷646_25  「物情」李咸用
<br>
<br>　　谁分万类二仪间，禀性高卑各自然。野鹤不栖葱`树，
<br>
<br>　　流莺长喜艳阳天。李斯溷鼠心应动，庄叟泥龟意已坚。
<br>
<br>　　成是败非如赋命，更教何处认愚贤。
<br>
<br>　　卷646_26  「金谷园」李咸用
<br>
<br>　　石家旧地聊登望，宠辱从兹信可惊。鸟度野花迷锦障，
<br>
<br>　　蝉吟古树想歌声。虽将玉貌同时死，却羡苍头此日生。
<br>
<br>　　多积黄金买刑戮，千秋成得绿珠名。
<br>
<br>　　卷646_27  「投所知」李咸用
<br>
<br>　　手欠东堂桂一枝，家书不敢便言归。挂檐晚雨思山阁，
<br>
<br>　　拂岸烟岚忆钓矶。公道甚平才自薄，丹霄好上力犹微。
<br>
<br>　　谁能借与抟扶势，万里飘飘试一飞。
<br>
<br>　　卷646_28  「赠友弟」李咸用
<br>
<br>　　萤焰烧心雪眼劳，未逢佳梦见三刀。他时讵有盐梅味，
<br>
<br>　　今日犹疑腹背毛。金埒晓羁千里骏，玉轮寒养一枝高。
<br>
<br>　　谁能终岁摇W尾，唯唯洋洋向碧涛。
<br>
<br>　　卷646_29  「春日喜逢乡人刘松」李咸用
<br>
<br>　　故人不见五春风，异地相逢岳影中。旧业久抛耕钓侣，
<br>
<br>　　新闻多说战争功。生民有恨将谁诉，花木无情只自红。
<br>
<br>　　莫把少年愁过日，一尊须对夕阳空。
<br>
<br>　　卷646_30  「夏日别余秀才」李咸用
<br>
<br>　　岳麓云深麦雨秋，满倾杯酒对湘流。沙边细柳牵行色，
<br>
<br>　　水面轻烟画别愁。敢待傅岩成好梦，任从石挂纤钩。
<br>
<br>　　镜机冲漠非吾事，自要青云识五侯。
<br>
<br>　　卷646_31  「庐陵九日」李咸用
<br>
<br>　　菊花山在碧江东，冷酒清吟兴莫穷。四十三年秋里过，
<br>
<br>　　几多般事乱来空。虽惊故国音书绝，犹喜新知语笑同。
<br>
<br>　　竟日开门无客至，笛声迢递夕阳中。
<br>
<br>　　卷646_32  「和人游东林」李咸用
<br>
<br>　　一从张野卧云林，胜概谁人更解寻。黄鸟不能言往事，
<br>
<br>　　白莲虚发至如今。年年上国荣华梦，世世高流水石心。
<br>
<br>　　始欲共君重怅望，紫霄峰外日沈沈。
<br>
<br>　　卷646_33  「和彭进士秋日游靖居山寺」李咸用
<br>
<br>　　秋山入望已无尘，况得闲游谢事频。问著尽能言祖祖，
<br>
<br>　　见时应不是真真。添瓶野水遮还急，伴塔幽花落又新。
<br>
<br>　　自笑未曾同逸步，终非宗炳社中人。
<br>
<br>　　卷646_34  「和彭进士感怀」李咸用
<br>
<br>　　人生谁肯便甘休，遇酒逢花且共游。若向云衢陪骥尾，
<br>
<br>　　直须天畔落旄头。三编大雅曾关兴，一册南华旋解忧。
<br>
<br>　　四海英雄多独断，不知何者是长筹。
<br>
<br>　　卷646_35  「寄题从兄坤载村居」李咸用
<br>
<br>　　邻并无非樵钓者，庄生物论宛然齐。雨中寒树愁鸱立，
<br>
<br>　　江上残阳瘦马嘶。说与众佣同版筑，吕将群叟共溪。
<br>
<br>　　覆巢破卵方堪惧，取次梧桐凤且栖。
<br>
<br>　　卷646_36  「送黄宾于赴举」李咸用
<br>
<br>　　秋风昨夜满潇湘，衰柳残蝉思客肠。早是乱来无胜事，
<br>
<br>　　更堪江上揖离觞。澄潭跃鲤摇轻浪，落日飞凫趁远樯。
<br>
<br>　　渔父不须探去意，一枝春月中央。
<br>
<br>　　卷646_37  「冬日喜逢吴价」李咸用
<br>
<br>　　垂杨烟薄井梧空，千里游人驻断蓬。志意不因多事改，
<br>
<br>　　鬓毛难与别时同。莺迁犹待销冰日，鹏起还思动海风。
<br>
<br>　　穷达他年如赋命，且陶真性一杯中。
<br>
<br>　　卷646_38  「题刘处士居」李咸用
<br>
<br>　　压破岚光半亩馀，竹轩兰砌共清虚。泉经小槛声长急，
<br>
<br>　　月过修篁影旋疏。溪鸟时时窥户牖，山云往往宿庭除。
<br>
<br>　　干戈谩道因天意，渭水高人自钓鱼。
<br>
<br>　　卷646_39  「送李尊师归临川」李咸用
<br>
<br>　　蟠桃一别几千春，谪下人间作至人。尘外烟霞吟不尽，
<br>
<br>　　鼎中龙虎伏初驯。除存紫府无他意，终向青冥举此身。
<br>
<br>　　辞我麻姑山畔去，蔡经踪迹必相亲。
<br>
<br>　　卷646_40  「投知」李咸用
<br>
<br>　　西望长安路几千，迟回不为别家难。酌量才地心虽动，
<br>
<br>　　点检囊装意又阑。自是远人多蹇滞，近来仙榜半孤寒。
<br>
<br>　　嘶风重诉牵盐耻，伯乐何妨转眼看。
<br>
<br>　　卷646_41  「吴处士寄香兼劝入道」李咸用
<br>
<br>　　谢寄精专一捻香，劝予朝礼仕虚皇。须知十极皆臣妾，
<br>
<br>　　岂止遗生奉混茫。空挂黄衣宁续寿，曾闻玄教在知常。
<br>
<br>　　但居平易俟天命，便是长生不死乡。
<br>
<br>　　卷646_42  「草虫」李咸用
<br>
<br>　　如缲如织暮eV々，应节催年使我愁。行客语停孤店月，
<br>
<br>　　高人梦断一床秋。风低藓径疑偏急，雨咽槐亭得暂休。
<br>
<br>　　须付画堂兰烛畔，歌怀醉耳两悠悠。
<br>
<br>　　卷646_43  「咏柳」李咸用
<br>
<br>　　日近烟饶还有意，东垣西掖几千株。牵仍别恨知难尽，
<br>
<br>　　夸f春光恐更无。解引人情长婉约，巧随风势强盘纡。
<br>
<br>　　天应绣出繁华景，处处茸丝惹路衢。
<br>
<br>　　卷646_44  「寄所知」李咸用
<br>
<br>　　曾将俎豆为儿戏，争奈干戈阻素心。遁去不同秦客逐，
<br>
<br>　　病来还作越人吟。名流古集典衣买，僻寺奇花贳酒寻。
<br>
<br>　　从道趣时身计拙，如非所好肯开襟。
<br>
<br>　　卷646_45  「雪」李咸用
<br>
<br>　　上帝无私意甚微，欲教霖雨更光辉。也知出处花相似，
<br>
<br>　　可到贫家影便稀。云汉风多银浪溅，昆山火后玉灰飞。
<br>
<br>　　高楼四望吟魂敛，却忆明皇月殿归。
<br>
<br>　　卷646_46  「绯桃花」李咸用
<br>
<br>　　茫茫天意为谁留，深染夭桃备胜游。未醉已知醒后忆，
<br>
<br>　　欲开先为落时愁。痴蛾乱扑灯难灭，跃鲤傍惊电不收。
<br>
<br>　　何事梨花空似雪，也称春色是悠悠。
<br>
<br>　　卷646_47  「同友人秋日登庾楼」李咸用
<br>
<br>　　兰摧菊暗不胜秋，倚著高楼思莫收。六代风光无问处，
<br>
<br>　　九条烟水但凝愁。谁能百岁长闲去，只个孤帆岂自由。
<br>
<br>　　欲学仲宣知是否，臂弓腰剑逐时流。
<br>
<br>　　卷646_48  「和人咏雪」李咸用
<br>
<br>　　轻轻玉叠向风加，襟袖谁能认六葩。高岫人迷千尺布，
<br>
<br>　　平林天与一般花。横空络绎云遗屑，扑浪翩联蝶寄槎。
<br>
<br>　　公子樽前流远思，不知何处客程赊。
<br>
<br>　　卷646_49  「和友人喜相遇十首」李咸用
<br>
<br>　　为儒自愧已多年，文赋歌诗路不专。肯信披沙难见宝，
<br>
<br>　　只怜苫草易成编。燕昭寤寐常求骏，郭隗寻思未是贤。
<br>
<br>　　且固初心希一试，箭穿正鹄岂无缘。
<br>
<br>　　揣情摩意已无功，只把篇章助国风。宋玉谩夸云雨会，
<br>
<br>　　谢连宁许梦魂通。愁成旅鬓千丝乱，吟得寒缸短焰终。
<br>
<br>　　难世好居郊野地，出门常喜与人同。
<br>
<br>　　惠子休惊学五车，沛公方起斩长蛇。六雄互欲吞诸国，
<br>
<br>　　四海终须作一家。自古经纶成世务，暂时朱绿比朝霞。
<br>
<br>　　人生心口宜相副，莫使尧阶草势斜。
<br>
<br>　　不傍江烟访所思，更应无处展愁眉。数杯竹阁花残酒，
<br>
<br>　　一局松窗日午棋。多病却疑天与便，自愚潜喜众相欺。
<br>
<br>　　非穷非达非高尚，冷笑行藏只独知。
<br>
<br>　　闲吟闲坐道相应，远想南华亦自矜。抛掷家乡轻似梦，
<br>
<br>　　寻常心地冷于僧。和羹使用非胥靡，忆言词小季鹰。
<br>
<br>　　唯仗十篇金玉韵，此中高旨莫阶升。
<br>
<br>　　已向丘门老此躯，可堪空作小人儒。吟中景象千般有，
<br>
<br>　　书外囊装一物无。润屋必能知早散，辉山应是不轻沽。
<br>
<br>　　短衣宁倦重修谒，谁识高阳旧酒徒。
<br>
<br>　　松桂寒多众木分，轻浮如叶自纷纭。韶咸古曲教谁爱，
<br>
<br>　　山水清音喜独闻。上国共知传大宝，旧交宁复在青云。
<br>
<br>　　相逢莫厌杯中酒，同醉同醒只有君。
<br>
<br>　　还淳反朴已难期，依德依仁敢暂违。寡欲自应刚正立，
<br>
<br>　　无私翻觉友朋稀。旄头影莫侵黄道，傅说星终近紫微。
<br>
<br>　　年纪少他蘧伯玉，幸因多难早知非。
<br>
<br>　　麻衣未识帝城尘，四十为儒是病身。有恨不关衔国耻，
<br>
<br>　　无愁直为倚家贫。齐轻东海二高士，汉重商山四老人。
<br>
<br>　　一种爱闲闲不得，混时行止却应真。
<br>
<br>　　任说天长海影沈，友朋情比未为深。唯应乐处无虚日，
<br>
<br>　　大半危时得道心。命达夭殇同白首，价高砖瓦即黄金。
<br>
<br>　　他年有要玄珠者，赤水萦纡试一寻。
<br>
<br>　　卷646_50  「依韵修睦上人山居十首」李咸用
<br>
<br>　　生身便在乱离间，遇柳寻花作麽看。老去转谙无是事，
<br>
<br>　　本来何处有多般。长怜蠛蠓能随暖，独笑梧桐不耐寒。
<br>
<br>　　覆载我徒争会得，大鹏飞尚未知宽。
<br>
<br>　　云泉日日长松寺，丝管年年细柳营。静躁殊途知自识，
<br>
<br>　　荣枯一贯亦何争。道傍病树人从老，溪上新苔我独行。
<br>
<br>　　若见净名居士语，逍遥全不让庄生。
<br>
<br>　　莫言天道终难定，须信人心尽自轻。宣室三千虽有恨，
<br>
<br>　　成周八百岂无情。柏缘执性长时瘦，梅为多知两番生。
<br>
<br>　　不是不同明主意，懒将唇舌与齐烹。
<br>
<br>　　不论轩冕及渔樵，性与情违渐渐遥。季子祸从怜富贵，
<br>
<br>　　颜生道在乐箪瓢。清闲自可齐三寿，忿恨还须戒一朝。
<br>
<br>　　好学尧民偎舜日，短裁孤竹理云韶。
<br>
<br>　　春风春雨一何频，望极空江觉损神。莺有来由重入谷，
<br>
<br>　　柳无情绪强依人。汉庭谒者休言事，鲁国诸生莫问津。
<br>
<br>　　赖是水乡樗栎贱，满炉红焰且相亲。
<br>
<br>　　三十年来要自观，履春冰恐未为难。自于南国同埋剑，
<br>
<br>　　谁向东门便挂冠。早是人情飞絮薄，可堪时令太行寒。
<br>
<br>　　多惭幸住匡山下，偷得岚坐卧看。
<br>
<br>　　畹兰未必因香折，湖象多应为齿焚。兼济直饶同巨楫，
<br>
<br>　　自由何似学孤云。秋深栎菌樵来得，木末山鼯梦断闻。
<br>
<br>　　闲凭竹轩游子过，替他愁见日西曛。
<br>
<br>　　何事深山啸复歌，短弓长剑不如他。且图青史垂名稳，
<br>
<br>　　从道前贤自滞多。gt`敢辞栖短棘，凤凰犹解怯高罗。
<br>
<br>　　人生若得逢尧舜，便是巢由亦易过。
<br>
<br>　　太玄太易小窗明，古义寻来醉复醒。西伯纵逢头已白，
<br>
<br>　　步兵如在眼应青。寒猿断后云为槛，宿鸟惊时月满庭。
<br>
<br>　　此景得闲闲去得，人间无事不曾经。
<br>
<br>　　壮气虽同德不同，项王何似王江东。乡歌寂寂荒丘月，
<br>
<br>　　渔艇年年古渡风。难世斯人犹不达，此时吾道岂能通。
<br>
<br>　　吟君十首山中作，方觉多端总是空。
<br>
<br>　　卷646_51  「同友生春夜闻雨」李咸用
<br>
<br>　　春雨三更洗物华，乱和丝竹响豪家。滴繁知在长条柳，
<br>
<br>　　点重愁看破朵花。檐静尚疑兼雾细，灯摇应是逐风斜。
<br>
<br>　　此时童叟浑无梦，为喜流膏润谷芽。
<br>
<br>　　卷646_52  「同友生题僧院杜鹃花（得春字）」李咸用
<br>
<br>　　若比众芳应有在，难同上品是中春。牡丹为性疏南国，
<br>
<br>　　朱槿操心不满旬。留得却缘真达者，见来宁作独醒人。
<br>
<br>　　鹤林太盛今空地，莫放枝条出四邻。
<br>
<br>　　卷646_53  「春日题陈正字林亭」李咸用
<br>
<br>　　周回胜异似仙乡，稍减愁人日月长。幕绕虚檐高岫色，
<br>
<br>　　镜临危槛小池光。丝垂杨柳当风软，玉折含桃倚径香。
<br>
<br>　　南北近来多少事，数声横笛怨斜阳。
<br>
<br>　　卷646_54  「送河南韦主簿归京」李咸用
<br>
<br>　　岩风爱日泪阑干，去住情途各万端。世乱敢言离别易，
<br>
<br>　　时清犹道路行难。舟维晚雨湘川暗，袖拂晴岚岘首寒。
<br>
<br>　　见说满朝亲友在，肯教憔悴出长安。
<br>
<br>　　卷646_55  「喻道」李咸用
<br>
<br>　　汉武秦皇漫苦辛，那思俗骨本含真。不知流水潜催老，
<br>
<br>　　未悟三山也是尘。牢落沙丘终古恨，寂寥函谷万年春。
<br>
<br>　　长生客待仙桃饵，月里婵娟笑煞人。
<br>
<br>　　卷646_56  「山中」李咸用
<br>
<br>　　一簇烟霞荣辱外，秋山留得傍檐楹。朝钟暮鼓不到耳，
<br>
<br>　　明月孤云长挂情。世上路岐何缭绕，水边蓑笠称平生。
<br>
<br>　　寻思阮籍当时意，岂是途穷泣利名。
<br>
<br>　　卷646_57  「同玄昶上人观山榴」李咸用
<br>
<br>　　病随支遁偶行行，正见榴花独满庭。
<br>
<br>　　瘦竹成林人不看，却应著得强青青。
<br>
<br>　　卷646_58  「别李将军」李咸用
<br>
<br>　　一拜虬髭便受恩，宫门细柳五摇春。
<br>
<br>　　男儿自古多离别，懒对英雄泪满巾。
<br>
<br>　　卷646_59  「早鸡」李咸用
<br>
<br>　　锦翅朱冠惊四邻，稻粱恩重职司晨。
<br>
<br>　　不知下土兵难戢，但报明时向国人。
<br>
<br>　　卷646_60  「别友」李咸用
<br>
<br>　　北吹微微动旅情，不堪分手在平明。
<br>
<br>　　寒鸡不待东方曙，唤起征人蹋月行。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
