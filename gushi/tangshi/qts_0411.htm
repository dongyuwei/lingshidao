<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百一十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百一十一
<br>
<br>　　卷411_1  「杏园（此后并校书郎已前诗）」元稹
<br>
<br>　　浩浩长安车马尘，狂风吹送每年春。
<br>
<br>　　门前本是虚空界，何事栽花误世人。
<br>
<br>　　卷411_2  「菊花」元稹
<br>
<br>　　秋丛绕舍似陶家，遍绕篱边日渐斜。
<br>
<br>　　不是花中偏爱菊，此花开尽更无花。
<br>
<br>　　卷411_3  「酬哥舒大少府寄同年科第」元稹
<br>
<br>　　前年科第偏年少，未解知羞最爱狂。九陌争驰好鞍马，
<br>
<br>　　八人同著彩衣裳。自言行乐朝朝是，岂料浮生渐渐忙。
<br>
<br>　　赖得官闲且疏散，到君花下忆诸郎。
<br>
<br>　　卷411_4  「幽栖」元稹
<br>
<br>　　野人自爱幽栖所，近对长松远是山。尽日望云心不系，
<br>
<br>　　有时看月夜方闲。壶中天地乾坤外，梦里身名旦暮间。
<br>
<br>　　辽海若思千岁鹤，且留城市会飞还。
<br>
<br>　　卷411_5  「清都春霁，寄胡三、吴十一」元稹
<br>
<br>　　蕊珠宫殿经微雨，草树无尘耀眼光。白日当空天气暖，
<br>
<br>　　好风飘树柳阴凉。蜂怜宿露攒芳久，燕得新泥拂户忙。
<br>
<br>　　时节催年春不住，武陵花谢忆诸郎。
<br>
<br>　　卷411_6  「华岳寺」元稹
<br>
<br>　　山前古寺临长道，来往淹留为爱山。双燕营巢始西别，
<br>
<br>　　百花成子又东还。暝驱羸马频看堠，晓听鸣鸡欲度关。
<br>
<br>　　羞见窦师无外役，竹窗依旧老身闲。
<br>
<br>　　卷411_7  「天坛上境」元稹
<br>
<br>　　野人性僻穷深僻，芸署官闲不似官。万里洞中朝玉帝，
<br>
<br>　　九光霞外宿天坛。洪涟浩渺东溟曙，白日低回上境寒。
<br>
<br>　　因为南昌检仙籍，马君家世奉还丹。
<br>
<br>　　卷411_8  「寻西明寺僧不在」元稹
<br>
<br>　　春来日日到西林，飞锡经行不可寻。
<br>
<br>　　莲池旧是无波水，莫逐狂风起浪心。
<br>
<br>　　卷411_9  「与吴侍御春游」元稹
<br>
<br>　　苍龙阙下陪骢马，紫阁峰头见白云。
<br>
<br>　　满眼流光随日度，今朝花落更纷纷。
<br>
<br>　　卷411_10  「晚春」元稹
<br>
<br>　　昼静帘疏燕语频，双双斗雀动阶尘。
<br>
<br>　　柴扉日暮随风掩，落尽闲花不见人。
<br>
<br>　　卷411_11  「先醉」元稹
<br>
<br>　　今日樽前败饮名，三杯未尽不能倾。
<br>
<br>　　怪来花下长先醉，半是春风荡酒情。
<br>
<br>　　卷411_12  「独醉」元稹
<br>
<br>　　一树芳菲也当春，漫随车马拥行尘。
<br>
<br>　　桃花解笑莺能语，自醉自眠那藉人。
<br>
<br>　　卷411_13  「宿醉」元稹
<br>
<br>　　风引春心不自由，等闲冲席饮多筹。
<br>
<br>　　朝来始向花前觉，度却醒时一夜愁。
<br>
<br>　　卷411_14  「惧醉（答卢子蒙）」元稹
<br>
<br>　　闻道秋来怯夜寒，不辞泥水为杯盘。
<br>
<br>　　殷勤惧醉有深意，愁到醒时灯火阑。
<br>
<br>　　卷411_15  「羡醉」元稹
<br>
<br>　　绮陌高楼竞醉眠，共期憔悴不相怜。
<br>
<br>　　也应自有寻春日，虚度而今正少年。
<br>
<br>　　卷411_16  「忆醉」元稹
<br>
<br>　　自叹旅人行意速，每嫌杯酒缓归期。
<br>
<br>　　今朝偏遇醒时别，泪落风前忆醉时。
<br>
<br>　　卷411_17  「病醉（戏作吴吟，赠卢十九经济张三十四弘辛丈丘度）」元稹
<br>
<br>　　醉伴见侬因病酒，道侬无酒不相窥。
<br>
<br>　　那知下药还沽底，人去人来剩一卮。
<br>
<br>　　卷411_18  「拟醉（自此至《狂醉》，皆是夕所赋）」元稹
<br>
<br>　　九月闲宵初向火，一尊清酒始行杯。
<br>
<br>　　怜君城外遥相忆，冒雨冲泥黑地来。
<br>
<br>　　卷411_19  「劝醉」元稹
<br>
<br>　　窦家能酿销愁酒，但是愁人便与销。
<br>
<br>　　愿我共君俱寂寞，只应连夜复连朝。
<br>
<br>　　卷411_20  「任醉」元稹
<br>
<br>　　本怕酒醒浑不饮，因君相劝觉情来。
<br>
<br>　　殷勤满酌从听醉，乍可欲醒还一杯。
<br>
<br>　　卷411_21  「同醉（吕子元、庾及之、杜归和同隐客泛韦氏池）」元稹
<br>
<br>　　柏树台中推事人，杏花坛上炼形真。
<br>
<br>　　心源一种闲如水，同醉樱桃林下春。
<br>
<br>　　卷411_22  「狂醉」元稹
<br>
<br>　　一自柏台为御史，二年辜负两京春。
<br>
<br>　　岘亭今日颠狂醉，舞引红娘乱打人。
<br>
<br>　　卷411_23  「伴僧行」元稹
<br>
<br>　　春来求事百无成，因向愁中识道情。
<br>
<br>　　花满杏园千万树，几人能伴老僧行。
<br>
<br>　　卷411_24  「古寺」元稹
<br>
<br>　　古寺春馀日半斜，竹风萧爽胜人家。
<br>
<br>　　花时不到有花院，意在寻僧不在花。
<br>
<br>　　卷411_25  「定僧」元稹
<br>
<br>　　落魄闲行不著家，遍寻春寺赏年华。
<br>
<br>　　野僧偶向花前定，满树狂风满树花。
<br>
<br>　　卷411_26  「观心处」元稹
<br>
<br>　　满坐喧喧笑语频，独怜方丈了无尘。
<br>
<br>　　灯前便是观心处，要似观心有几人。
<br>
<br>　　卷411_27  「智度师二首」元稹
<br>
<br>　　四十年前马上飞，功名藏尽拥禅衣。
<br>
<br>　　石榴园下擒生处，独自闲行独自归。
<br>
<br>　　三陷思明三突围，铁衣抛尽衲禅衣。
<br>
<br>　　天津桥上无人识，闲凭栏干望落晖。
<br>
<br>　　卷411_28  「西明寺牡丹」元稹
<br>
<br>　　花向琉璃地上生，光风炫转紫云英。
<br>
<br>　　自从天女盘中见，直至今朝眼更明。
<br>
<br>　　卷411_29  「忆杨十二」元稹
<br>
<br>　　去时芍药才堪赠，看却残花已度春。
<br>
<br>　　只为情深偏怆别，等闲相见莫相亲。
<br>
<br>　　卷411_30  「送复梦赴韦令幕」元稹
<br>
<br>　　世上于今重检身，吾徒耽酒作狂人。
<br>
<br>　　西曹旧事多持法，慎莫吐他丞相茵。
<br>
<br>　　卷411_31  「送刘太白（太白居从善坊）」元稹
<br>
<br>　　洛阳大底居人少，从善坊西最寂寥。
<br>
<br>　　想得刘君独骑马，古堤愁树隔中桥。
<br>
<br>　　卷411_32  「奉诚园（马司徒旧宅）」元稹
<br>
<br>　　萧相深诚奉至尊，旧居求作奉诚园。
<br>
<br>　　秋来古巷无人扫，树满空墙闭戟门。
<br>
<br>　　卷411_33  「与太白同之东洛至栎阳太白染疾驻行…雪后望山」元稹
<br>
<br>　　共作洛阳千里伴，老刘因疾驻行轩。
<br>
<br>　　今朝独自山前立，雪满三峰倚寺门。
<br>
<br>　　卷411_34  「野狐泉柳林」元稹
<br>
<br>　　去日野狐泉上柳，紫牙初绽拂眉低。
<br>
<br>　　秋来寥落惊风雨，叶满空林踏作泥。
<br>
<br>　　卷411_35  「酬胡三凭人问牡丹」元稹
<br>
<br>　　窃见胡三问牡丹，为言依旧满西栏。
<br>
<br>　　花时何处偏相忆，寥落衰红雨后看。
<br>
<br>　　卷411_36  「酬乐天秋兴见赠…莫怪独吟秋兴苦比君校近二毛年」元稹
<br>
<br>　　劝君休作悲秋赋，白发如星也任垂。
<br>
<br>　　毕竟百年同是梦，长年何异少何为。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
