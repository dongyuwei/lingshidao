<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百一十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百一十八
<br>
<br>　　卷518_1  「明月照高楼」雍陶
<br>
<br>　　朗月何高高，楼中帘影寒。一妇独含叹，四坐谁成欢。
<br>
<br>　　时节屡已移，游旅杳不还。沧溟倘未涸，妾泪终不干。
<br>
<br>　　君若无定云，妾若不动山。云行出山易，山逐云去难。
<br>
<br>　　愿为边塞尘，因风委君颜。君颜良洗多，荡妾浊水间。
<br>
<br>　　卷518_2  「酬秘书王丞见寄」雍陶
<br>
<br>　　朝下有闲思，南沟边水行。因来见寥落，转自叹平生。
<br>
<br>　　白首丈夫气，赤心知己情。留诗本相慰，却忆苦吟声。
<br>
<br>　　卷518_3  「僧金河戍客」雍陶
<br>
<br>　　惯猎金河路，曾逢雪不迷。射雕青冢北，走马黑山西。
<br>
<br>　　戍远旌幡少，年深帐幕低。酬恩须尽敌，休说梦中闺。
<br>
<br>　　卷518_4  「孤桐」雍陶
<br>
<br>　　疏桐馀一干，风雨日萧条。岁晚琴材老，天寒桂叶凋。
<br>
<br>　　已悲根半死，复恐尾全焦。幸在龙门下，知音肯寂寥。
<br>
<br>　　卷518_5  「秋露」雍陶
<br>
<br>　　白露暧秋色，月明清漏中。痕沾珠箔重，点落玉盘空。
<br>
<br>　　竹动时惊鸟，莎寒暗滴虫。满园生永夜，渐欲与霜同。
<br>
<br>　　卷518_6  「送徐使君赴岳州」雍陶
<br>
<br>　　渺渺楚江上，风旗摇去舟。马归云梦晚，猿叫洞庭秋。
<br>
<br>　　别思满南渡，乡心生北楼。巴陵山水郡，应称谢公游。
<br>
<br>　　卷518_7  「送裴璋还蜀因亦怀归」雍陶
<br>
<br>　　客在剑门外，新年音信稀。自为千里别，已送几人归。
<br>
<br>　　陌上月初落，马前花正飞。离言殊未尽，春雨满行衣。
<br>
<br>　　卷518_8  「送前县李少府」雍陶
<br>
<br>　　近出圭峰下，还期又不赊。身闲多宿寺，官满未移家。
<br>
<br>　　罢钓临秋水，开尊对月华。自当蓬阁选，岂得卧烟霞。
<br>
<br>　　卷518_9  「送宜春裴明府之任」雍陶
<br>
<br>　　南行春已满，路半水茫然。楚望花当渡，湘阴橘满川。
<br>
<br>　　山横湖色上，帆出鸟行前。此任无辞远，亲人贵用还。
<br>
<br>　　卷518_10  「赠宗静上人」雍陶
<br>
<br>　　世上方传教，山中未得归。闲花飘讲席，驯鸽污禅衣。
<br>
<br>　　积雨谁过寺，残钟自掩扉。寒来垂顶帽，白发剃应稀。
<br>
<br>　　卷518_11  「同贾岛宿无可上人院」雍陶
<br>
<br>　　何处销愁宿，携囊就远僧。中宵吟有雪，空屋语无灯。
<br>
<br>　　静境唯闻铎，寒床但枕肱。还因爱闲客，始得见南能。
<br>
<br>　　卷518_12  「和刘补阙秋园寓兴六首」雍陶
<br>
<br>　　水木夕阴冷，池塘秋意多。庭风吹故叶，阶露净寒莎。
<br>
<br>　　愁燕窥灯语，情人见月过。砧声听已别，虫响复相和。
<br>
<br>　　闭门无事后，此地即山中。但觉鸟声异，不知人境同。
<br>
<br>　　晚花开为雨，残果落因风。独坐还吟酌，诗成酒已空。
<br>
<br>　　自得家林趣，常时在外稀。对僧餐野食，迎客著山衣。
<br>
<br>　　雀斗翻檐散，蝉惊出树飞。功成他日后，何必五湖归。
<br>
<br>　　秋色庭芜上，清朝见露华。疏篁抽晚笋，幽药吐寒芽。
<br>
<br>　　引水新渠净，登台小径斜。人来多爱此，萧爽似仙家。
<br>
<br>　　禁掖朝回后，林园胜赏时。野人来辨药，庭鹤往看棋。
<br>
<br>　　晚日明丹枣，朝霜润紫梨。还因重风景，犹自有秋诗。
<br>
<br>　　圣代少封事，闲居方屏喧。漏寒云外阙，木落月中园。
<br>
<br>　　山鸟宿檐树，水萤流洞门。无人见清景，林下自开尊。
<br>
<br>　　卷518_13  「岳阳晚景」雍陶
<br>
<br>　　汉阳无远寺，见说过汾城。云雨经春客，江山几日程。
<br>
<br>　　终随鸥鸟去，只在海潮生。前路逢渔父，多愁问姓名。
<br>
<br>　　卷518_14  「塞上宿野寺」雍陶
<br>
<br>　　塞上蕃僧老，天寒疾上关。远烟平似水，高树暗如山。
<br>
<br>　　去马朝常急，行人夜始闲。更深听刁斗，时到磬声间。
<br>
<br>　　卷518_15  「寒食夜池上对月怀友」雍陶
<br>
<br>　　人间多别离，处处是相思。海内无烟夜，天涯有月时。
<br>
<br>　　跳鱼翻荇叶，惊鹊出花枝。亲友皆千里，三更独绕池。
<br>
<br>　　卷518_16  「自述」雍陶
<br>
<br>　　万事谁能问，一名犹未知。贫当多累日，闲过少年时。
<br>
<br>　　灯下和愁睡，花前带酒悲。无谋常委命，转觉命堪疑。
<br>
<br>　　卷518_17  「送契玄上人南游」雍陶
<br>
<br>　　红叶落湘川，枫明映水天。寻钟过楚寺，拥锡上泷船。
<br>
<br>　　病客思留药，迷人待说禅。南中多古迹，应访虎溪泉。
<br>
<br>　　卷518_18  「少年行（一作汉宫少年行）」雍陶
<br>
<br>　　不倚军功有侠名，可怜球猎少年情。戴铃健鹘随声下，
<br>
<br>　　撼骄骢弄影行。觅匠重装燕客剑，对人新按越姬筝。
<br>
<br>　　岂知儒者心偏苦，吟向秋风白发生。
<br>
<br>　　卷518_19  「咏双白鹭（一作崔少府池鹭）」雍陶
<br>
<br>　　双鹭应怜水满池，风飘不动顶丝垂。立当青草人先见，
<br>
<br>　　行榜白莲鱼未知。一足独拳寒雨里，数声相叫早秋时。
<br>
<br>　　林塘得尔须增价，况与诗家物色宜。
<br>
<br>　　卷518_20  「晴诗（一作塞路初晴）」雍陶
<br>
<br>　　晚虹斜日塞天昏，一半山川带雨痕。新水乱侵青草路，
<br>
<br>　　残烟犹傍绿杨村。胡人羊马休南牧，汉将旌旗在北门。
<br>
<br>　　行子喜闻无战伐，闲看游骑猎秋原。
<br>
<br>　　卷518_21  「送徐山人归睦州旧隐」雍陶
<br>
<br>　　君在桐庐何处住，草堂应与戴家邻。初归山犬翻惊主，
<br>
<br>　　久别江鸥却避人。终日欲为相逐计，临岐空羡独行身。
<br>
<br>　　秋风钓艇遥相忆，七里滩西片月新。
<br>
<br>　　卷518_22  「到蜀后记途中经历」雍陶
<br>
<br>　　剑峰重叠雪云漫，忆昨来时处处难。大散岭头春足雨，
<br>
<br>　　褒斜谷里夏犹寒。蜀门去国三千里，巴路登山八十盘。
<br>
<br>　　自到成都烧酒熟，不思身更入长安。
<br>
<br>　　卷518_23  「忆山寄僧」雍陶
<br>
<br>　　尘路谁知蹋雪踪，到来空认出云峰。天晴远见月中树，
<br>
<br>　　风便细听烟际钟。阅世数思僧并院，忆山长羡鹤归松。
<br>
<br>　　新愁旧恨多难说，半在眉间半在胸。
<br>
<br>　　卷518_24  「赠玉芝观王尊师」雍陶
<br>
<br>　　处处烟霞寻总遍，却来城市喜逢师。时流见说无人在，
<br>
<br>　　年纪唯应有鹤知。大药已成宁畏晚，小松初种不嫌迟。
<br>
<br>　　长忧一日归天去，未授灵方遣问谁。
<br>
<br>　　卷518_25  「哭饶州吴谏议使君」雍陶
<br>
<br>　　忽闻身谢满朝惊，俄感鄱阳罢市情。遗爱永存今似古，
<br>
<br>　　高名不朽死如生。神仙难见青骡事，谏议空留白马名。
<br>
<br>　　授馆曾为门下客，几回垂泪过宣平。
<br>
<br>　　卷518_26  「经杜甫旧宅」雍陶
<br>
<br>　　浣花溪里花多处，为忆先生在蜀时。万古只应留旧宅，
<br>
<br>　　千金无复换新诗。沙崩水槛鸥飞尽，树压村桥马过迟。
<br>
<br>　　山月不知人事变，夜来江上与谁期。
<br>
<br>　　卷518_27  「河阴新城」雍陶
<br>
<br>　　高城新筑压长川，虎踞龙盘气色全。五里似云根不动，
<br>
<br>　　一重如月晕长圆。河流暗与沟池合，山色遥将睥睨连。
<br>
<br>　　自有此来当汴口，武牢何用锁风烟。
<br>
<br>　　卷518_28  「秋居病中」雍陶
<br>
<br>　　幽居悄悄何人到，落日清凉满树梢。新句有时愁里得，
<br>
<br>　　古方无效病来抛。荒檐数蝶悬蛛网，空屋孤萤入燕巢。
<br>
<br>　　独卧南窗秋色晚，一庭红叶掩衡茅。
<br>
<br>　　卷518_29  「罢还边将」雍陶
<br>
<br>　　白须虏将话边事，自失公权怨语多。汉主岂劳思李牧，
<br>
<br>　　赵王犹是用廉颇。新鹰饱肉唯闲猎，旧剑生衣懒更磨。
<br>
<br>　　百战无功身老去，羡他年少渡黄河。
<br>
<br>　　卷518_30  「永乐殷尧藩明府县池嘉莲咏」雍陶
<br>
<br>　　青O白石匝莲塘，水里莲开带瑞光。露湿红芳双朵重，
<br>
<br>　　风飘绿蒂一枝长。同心栀子徒夸艳，合穗嘉禾岂解香。
<br>
<br>　　不独丰祥先有应，更宜花县对潘郎。
<br>
<br>　　卷518_31  「酬李绀岁除送酒」雍陶
<br>
<br>　　岁尽贫生事事须，就中深恨酒钱无。故人充寿能分送，
<br>
<br>　　远客消愁免自沽。一夜四乘倾凿落，五更三点把屠苏。
<br>
<br>　　已供时节深珍重，况许今朝更挈壶。
<br>
<br>　　卷518_32  「蜀路倦行因有所感」雍陶
<br>
<br>　　乱峰碎石金牛路，过客应骑铁马行。白日欲斜催后乘，
<br>
<br>　　青云何处问前程。飞蝇一一皆先去，度鸟双双亦远鸣。
<br>
<br>　　蹇步不唯伤旅思，此中兼见宦途情。
<br>
<br>　　卷518_33  「寄永乐殷尧藩明府」雍陶
<br>
<br>　　古县萧条秋景晚，昔年陶令亦如君。头巾漉酒临黄菊，
<br>
<br>　　手板支颐向白云。百里岂能容骥足，九霄终自别鸡群。
<br>
<br>　　相思不恨书来少，佳句多从阙下闻。
<br>
<br>　　卷518_34  「蜀中战后感事」雍陶
<br>
<br>　　蜀道英灵地，山重水又回。文章四子盛，道路五丁开。
<br>
<br>　　词客题桥去，忠臣叱驭来。卧龙同骇浪，跃马比浮埃。
<br>
<br>　　已谓无妖土，那知有祸胎。蕃兵依濮柳，蛮旆指江梅。
<br>
<br>　　战后悲逢血，烧馀恨见灰。空留犀厌怪，无复酒除灾。
<br>
<br>　　岁积苌弘怨，春深杜宇哀。家贫移未得，愁上望乡台。
<br>
<br>　　卷518_35  「答蜀中经蛮后友人马艾见寄」雍陶
<br>
<br>　　茜马渡泸水，北来如鸟轻。几年朝凤阙，一日破龟城。
<br>
<br>　　此地有征战，谁家无死生。人悲还旧里，鸟喜下空营。
<br>
<br>　　弟侄意初定，交朋心尚惊。自从经难后，吟苦似猿声。
<br>
<br>　　卷518_36  「卢岳闲居十韵」雍陶
<br>
<br>　　扰扰走人寰，争如占得闲。防愁心付酒，求静力登山。
<br>
<br>　　见药芳时采，逢花好处攀。望云开病眼，临涧洗愁颜。
<br>
<br>　　春色流岩下，秋声碎竹间。锦文苔点点，钱样菊斑斑。
<br>
<br>　　路远朝无客，门深夜不关。鹤飞高缥缈，莺语巧绵蛮。
<br>
<br>　　养拙甘沈默，忘怀绝险艰。更怜云外路，空去又空还。
<br>
<br>　　卷518_37  「送于中丞使北蕃」雍陶
<br>
<br>　　朔将引双旌，山遥碛雪平。经年通国信，计日得蕃情。
<br>
<br>　　野次依泉宿，沙中望火行。远雕秋有力，寒马夜无声。
<br>
<br>　　看猎临胡帐，思乡见汉城。来春拥边骑，新草满归程。
<br>
<br>　　卷518_38  「和河南白尹西池北新葺水斋招赏十二韵」雍陶
<br>
<br>　　二室峰前水，三川府右亭。乱流深竹径，分绕小花汀。
<br>
<br>　　池角通泉脉，堂心豁地形。坐中寒瑟瑟，床下细泠泠。
<br>
<br>　　雨夜思巫峡，秋朝想洞庭。千年孤镜碧，一片远天青。
<br>
<br>　　鱼戏摇红尾，鸥闲退白翎。荷倾泻珠露，沙乱动金星。
<br>
<br>　　藤架如纱帐，苔墙似锦屏。龙门人少到，仙棹自多停。
<br>
<br>　　游忆高僧伴，吟招野客听。馀波不能惜，便欲养浮萍。
<br>
<br>　　卷518_39  「感兴」雍陶
<br>
<br>　　贫女貌非丑，要须缘嫁迟。还似求名客，无媒不及时。
<br>
<br>　　卷518_40  「长安客感」雍陶
<br>
<br>　　日过千万家，一家非所依。不及行尘影，犹随马蹄归。
<br>
<br>　　卷518_41  「春怀旧游」雍陶
<br>
<br>　　吟想旧经过，花时奈远何。别来长似见，春梦入关多。
<br>
<br>　　卷518_42  「离京城宿商山作」雍陶
<br>
<br>　　山月吟声苦，春风引思长。无由及尘土，犹带杏花香。
<br>
<br>　　卷518_43  「秋馆雨夜」雍陶
<br>
<br>　　夜雨空馆静，幽人起裴回。长安醉眠客，岂知新雁来。
<br>
<br>　　卷518_44  「闻子规」雍陶
<br>
<br>　　百鸟有啼时，子规声不歇。春寒四邻静，独叫三更月。
<br>
<br>　　卷518_45  「怀无可上人」雍陶
<br>
<br>　　山寺秋时后，僧家夏满时。清凉多古迹，几处有新诗。
<br>
<br>　　卷518_46  「长安客感」雍陶
<br>
<br>　　客泪如危叶，长悬零落心。况是悲秋日，临风制不禁。
<br>
<br>　　卷518_47  「送客遥望」雍陶
<br>
<br>　　别远心更苦，遥将目送君。光华不可见，孤鹤没秋云。
<br>
<br>　　卷518_48  「伤靡草」雍陶
<br>
<br>　　靡草似客心，年年亦先死。无由伴花落，暂得因风起。
<br>
<br>　　卷518_49  「放鹤」雍陶
<br>
<br>　　从今一去不须低，见说辽东好去栖。
<br>
<br>　　努力莫辞仙路远，白云飞处免群鸡。
<br>
<br>　　卷518_50  「早秋月夜」雍陶
<br>
<br>　　身闲伴月夜深行，风触衣裳四体轻。
<br>
<br>　　为见近来天气好，几篇诗兴入秋成。
<br>
<br>　　卷518_51  「蝉」雍陶
<br>
<br>　　高树蝉声入晚云，不唯愁我亦愁君。
<br>
<br>　　何时各得身无事，每到闻时似不闻。
<br>
<br>　　卷518_52  「公子行」雍陶
<br>
<br>　　公子风流嫌锦绣，新裁白作春衣。
<br>
<br>　　金鞭留当谁家酒，拂柳穿花信马归。
<br>
<br>　　卷518_53  「题情尽桥」雍陶
<br>
<br>　　从来只有情难尽，何事名为情尽桥。
<br>
<br>　　自此改名为折柳，任他离恨一条条。
<br>
<br>　　卷518_54  「峡中行」雍陶
<br>
<br>　　两崖开尽水回环，一叶才通石罅间。
<br>
<br>　　楚客莫言山势险，世人心更险于山。
<br>
<br>　　卷518_55  「韦处士郊居」雍陶
<br>
<br>　　满庭诗境飘红叶，绕砌琴声滴暗泉。
<br>
<br>　　门外晚晴秋色老，万条寒玉一溪烟。
<br>
<br>　　卷518_56  「秋怀」雍陶
<br>
<br>　　古槐烟薄晚鸦愁，独向黄昏立御沟。
<br>
<br>　　南国望中生远思，一行新雁去汀洲。
<br>
<br>　　卷518_57  「再下第将归荆楚上白舍人」雍陶
<br>
<br>　　穷通应计一时间，今日甘从刖足还。
<br>
<br>　　长倚玉人心自醉，不辞归去哭荆山。
<br>
<br>　　卷518_58  「春行武关作」雍陶
<br>
<br>　　风香春暖展归程，全胜游仙入洞情。
<br>
<br>　　一路缘溪花覆水，不妨闲看不妨行。
<br>
<br>　　卷518_59  「恨别二首」雍陶
<br>
<br>　　知君饯酒深深意，图使行人涕不流。
<br>
<br>　　如今却恨酒中别，不得一言千里愁。
<br>
<br>　　人言日远还疏索，别后都非未别心。
<br>
<br>　　唯我忆君千里意，一年不见一重深。
<br>
<br>　　卷518_60  「送人归吴」雍陶
<br>
<br>　　远爱春波正满湖，羡君东去是归途。
<br>
<br>　　吟诗好向月中宿，一叫水天沙鹤孤。
<br>
<br>　　卷518_61  「喜梦归」雍陶
<br>
<br>　　旅馆岁阑频有梦，分明最似此宵希。
<br>
<br>　　觉来莫道还无益，未得归时且当归。
<br>
<br>　　卷518_62  「路中问程知欲达青云驿」雍陶
<br>
<br>　　行愁驿路问来人，西去经过愿一闻。
<br>
<br>　　落日回鞭相指点，前程从此是青云。
<br>
<br>　　卷518_63  「题君山（一作洞庭诗）」雍陶
<br>
<br>　　风波不动影沈沈，翠色全微碧色深。
<br>
<br>　　应是水仙梳洗处，一螺青黛镜中心。
<br>
<br>　　卷518_64  「离家后作」雍陶
<br>
<br>　　世上无媒似我希，一身惟有影相随。
<br>
<br>　　出门便作焚舟计，生不成名死不归。
<br>
<br>　　卷518_65  「寄题岘亭」雍陶
<br>
<br>　　岘亭留恨为伤杯，未得醒醒看便回。
<br>
<br>　　却想醉游如梦见，直疑元本不曾来。
<br>
<br>　　卷518_66  「病鹤」雍陶
<br>
<br>　　忆得当时病未遭，身为仙驭雪为毛。
<br>
<br>　　今来沙上飞无力，羞见樯乌立处高。
<br>
<br>　　卷518_67  「状春」雍陶
<br>
<br>　　含春笑日花心艳，带雨牵风柳态妖。
<br>
<br>　　珍重两般堪比处，醉时红脸舞时腰。
<br>
<br>　　卷518_68  「春咏」雍陶
<br>
<br>　　风恼花枝不耐频，等闲飞落易愁人。
<br>
<br>　　殷勤最是章台柳，一树千条管带春。
<br>
<br>　　卷518_69  「非酒」雍陶
<br>
<br>　　人人慢说酒消忧，我道翻为引恨由。
<br>
<br>　　一夜醒来灯火暗，不应愁事亦成愁。
<br>
<br>　　卷518_70  「苦寒」雍陶
<br>
<br>　　今年无异去年寒，何事朝来独忍难。
<br>
<br>　　应是渐为贫客久，锦衣著尽布衣单。
<br>
<br>　　卷518_71  「送客」雍陶
<br>
<br>　　若论秋思人人苦，最觉愁多客又深。
<br>
<br>　　何况病来惆怅尽，不知争作送君心。
<br>
<br>　　卷518_72  「人问应举」雍陶
<br>
<br>　　莫惊西上独迟回，只为衡门未有媒。
<br>
<br>　　惆怅赋成身不去，一名闲事逐秋回。
<br>
<br>　　卷518_73  「送客不及」雍陶
<br>
<br>　　水阔江天两不分，行人两处更相闻。
<br>
<br>　　遥遥已失风帆影，半日虚销指点云。
<br>
<br>　　卷518_74  「闻杜鹃二首」雍陶
<br>
<br>　　碧竿微露月玲珑，谢豹伤心独叫风。
<br>
<br>　　高处已应闻滴血，山榴一夜几枝红。
<br>
<br>　　蜀客春城闻蜀鸟，思归声引未归心。
<br>
<br>　　却知夜夜愁相似，尔正啼时我正吟。
<br>
<br>　　卷518_75  「西归出斜谷」雍陶
<br>
<br>　　行过险栈出褒斜，出尽平川似到家。
<br>
<br>　　万里客愁今日散，马前初见米囊花。
<br>
<br>　　卷518_76  「宿嘉陵驿（一作嘉陵馆楼）」雍陶
<br>
<br>　　离思茫茫正值秋，每因风景却生愁。
<br>
<br>　　今宵难作刀州梦，月色江声共一楼。
<br>
<br>　　卷518_77  「旅怀」雍陶
<br>
<br>　　旧里已悲无产业，故山犹恋有烟霞。
<br>
<br>　　自从为客归时少，旅馆僧房却是家。
<br>
<br>　　卷518_78  「贫居春怨」雍陶
<br>
<br>　　贫居尽日冷风烟，独向檐床看雨眠。
<br>
<br>　　寂寞春风花落尽，满庭榆荚似秋天。
<br>
<br>　　卷518_79  「忆江南旧居」雍陶
<br>
<br>　　闲思往事在湖亭，亭上秋灯照月明。
<br>
<br>　　宿客尽眠眠不得，半窗残月带潮声。
<br>
<br>　　卷518_80  「夷陵城」雍陶
<br>
<br>　　世家曾览楚英雄，国破城荒万事空。
<br>
<br>　　唯有邮亭阶下柳，春来犹似细腰宫。
<br>
<br>　　卷518_81  「访友人幽居二首」雍陶
<br>
<br>　　落花门外春将尽，飞絮庭前日欲高。
<br>
<br>　　深院客来人未起，黄鹂枝上啄樱桃。
<br>
<br>　　莎深苔滑地无尘，竹冷花迟剩驻春。
<br>
<br>　　尽日弄琴谁共听，与君兼鹤是三人。
<br>
<br>　　卷518_82  「宿大彻禅师故院」雍陶
<br>
<br>　　竹房谁继生前事，松月空悬过去心。
<br>
<br>　　秋磬数声天欲晓，影堂斜掩一灯深。
<br>
<br>　　卷518_83  「送蜀客」雍陶
<br>
<br>　　剑南风景腊前春，山鸟江风得雨新。
<br>
<br>　　莫怪送君行较远，自缘身是忆归人。
<br>
<br>　　卷518_84  「题宝应县」雍陶
<br>
<br>　　雪楼当日动晴寒，渭水梁山鸟外看。
<br>
<br>　　闻说德宗曾到此，吟诗不敢倚阑干。
<br>
<br>　　卷518_85  「和孙明府怀旧山」雍陶
<br>
<br>　　五柳先生本在山，偶然为客落人间。
<br>
<br>　　秋来见月多归思，自起开笼放白鹇。
<br>
<br>　　卷518_86  「城西访友人别墅」雍陶
<br>
<br>　　澧水桥西小路斜，日高犹未到君家。
<br>
<br>　　村园门巷多相似，处处春风枳壳花。
<br>
<br>　　卷518_87  「题大安池亭」雍陶
<br>
<br>　　幽岛曲池相隐映，小桥虚阁半高低。
<br>
<br>　　好风好月无人宿，夜夜水禽船上栖。
<br>
<br>　　卷518_88  「送春」雍陶
<br>
<br>　　勿言春尽春还至，少壮看花复几回。
<br>
<br>　　今日已从愁里去，明年更莫共愁来。
<br>
<br>　　卷518_89  「武侯庙古柏」雍陶
<br>
<br>　　密叶四时同一色，高枝千岁对孤峰。
<br>
<br>　　此中疑有精灵在，为见盘根似卧龙。
<br>
<br>　　卷518_90  「哀蜀人为南蛮俘虏五章。初出成都闻哭声」雍陶
<br>
<br>　　但见城池还汉将，岂知佳丽属蛮兵。
<br>
<br>　　锦江南度遥闻哭，尽是离家别国声。
<br>
<br>　　卷518_91  「哀蜀人为南蛮俘虏五章。过大渡河蛮使许之泣望乡国」雍陶
<br>
<br>　　大渡河边蛮亦愁，汉人将渡尽回头。
<br>
<br>　　此中剩寄思乡泪，南去应无水北流。
<br>
<br>　　卷518_92  「哀蜀人为南蛮俘虏五章。出青溪关有迟留之意」雍陶
<br>
<br>　　欲出乡关行步迟，此生无复却回时。
<br>
<br>　　千冤万恨何人见，唯有空山鸟兽知。
<br>
<br>　　卷518_93  「哀蜀人为南蛮俘虏五章。别`州一时恸哭云日为之变色」雍陶
<br>
<br>　　越`城南无汉地，伤心从此便为蛮。
<br>
<br>　　冤声一恸悲风起，云暗青天日下山。
<br>
<br>　　卷518_94  「哀蜀人为南蛮俘虏五章。入蛮界不许有悲泣之声」雍陶
<br>
<br>　　云南路出陷河西，毒草长青瘴色低。
<br>
<br>　　渐近蛮城谁敢哭，一时收泪羡猿啼。
<br>
<br>　　卷518_95  「宿石门山居」雍陶
<br>
<br>　　窗灯欲灭夜愁生，萤火飞来促织鸣。
<br>
<br>　　宿客几回眠又起，一溪秋水枕边声。
<br>
<br>　　卷518_96  「过旧宅看花」雍陶
<br>
<br>　　山桃野杏两三栽，树树繁花去复开。
<br>
<br>　　今日主人相引看，谁知曾是客移来。
<br>
<br>　　卷518_97  「寄襄阳章孝标」雍陶
<br>
<br>　　青油幕下白云边，日日空山夜夜泉。
<br>
<br>　　闻说小斋多野意，枳花阴里麝香眠。
<br>
<br>　　卷518_98  「洛中感事」雍陶
<br>
<br>　　洛城今古足繁华，最恨乔家似石家。
<br>
<br>　　行到窈娘身没处，水边愁见亚枝花。
<br>
<br>　　卷518_99  「阴地关见入蕃公主石上手迹」雍陶
<br>
<br>　　汉家公主昔和蕃，石上今馀手迹存。
<br>
<br>　　风雨几年侵不灭，分明纤指印苔痕。
<br>
<br>　　卷518_100  「美人春风怨」雍陶
<br>
<br>　　澹荡春风满眼来，落花飞蝶共裴回。
<br>
<br>　　偏能飘散同心蒂，无那愁眉吹不开。
<br>
<br>　　卷518_101  「过南邻花园」雍陶
<br>
<br>　　莫怪频过有酒家，多情长是惜年华。
<br>
<br>　　春风堪赏还堪恨，才见开花又落花。
<br>
<br>　　卷518_102  「劝行乐」雍陶
<br>
<br>　　老去风光不属身，黄金莫惜买青春。
<br>
<br>　　白头纵作花园主，醉折花枝是别人。
<br>
<br>　　卷518_103  「渡桑干河」雍陶
<br>
<br>　　南客岂曾谙塞北，年年唯见雁飞回。
<br>
<br>　　今朝忽渡桑干水，不似身来似梦来。
<br>
<br>　　卷518_104  「月下喜吕郎中除兵部」雍陶
<br>
<br>　　北阙云间见碧天，南宫月似旧时圆。
<br>
<br>　　喜看列宿今朝正，休叹参差十四年。
<br>
<br>　　卷518_105  「天津桥望春」雍陶
<br>
<br>　　津桥春水浸红霞，烟柳风丝拂岸斜。
<br>
<br>　　翠辇不来金殿闭，宫莺衔出上阳花。
<br>
<br>　　卷518_106  「自蔚州南入真谷有似剑门，因有归思」雍陶
<br>
<br>　　我家蜀地身离久，忽见胡山似剑门。
<br>
<br>　　马上欲垂千里泪，耳边唯欠一声猿。
<br>
<br>　　卷518_107  「再经天涯地角山」雍陶
<br>
<br>　　每忆云山养短才，悔缘名利入尘埃。
<br>
<br>　　十年马足行多少，两度天涯地角来。
<br>
<br>　　卷518_108  「题等界寺二首」雍陶
<br>
<br>　　吴蜀千年等界村，英雄无主岂长存。
<br>
<br>　　思量往事今何在，万里山中一寺门。
<br>
<br>　　两国道涂都万里，来从此地等平分。
<br>
<br>　　行人竞说东西利，事不关心耳不闻。
<br>
<br>　　卷518_109  「洛源驿戏题」雍陶
<br>
<br>　　柳阴春岭鸟新啼，暖色浓烟深处迷。
<br>
<br>　　如恨往来人不见，水声呦咽出花溪。
<br>
<br>　　卷518_110  「遣愁」雍陶
<br>
<br>　　抛掷泥中一听沈，不能三叹引愁深。
<br>
<br>　　莫言客子无愁易，须识愁多暗损心。
<br>
<br>　　卷518_111  「送友人弃官归山居」雍陶
<br>
<br>　　不爱人间紫与绯，却思松下著山衣。
<br>
<br>　　春郊雨尽多新草，一路青青蹋雨归。
<br>
<br>　　卷518_112  「山行」雍陶
<br>
<br>　　野花幽鸟几千般，头白山僧遍识难。
<br>
<br>　　世上游人无复见，一生唯向画图看。
<br>
<br>　　卷518_113  「送客二首」雍陶
<br>
<br>　　与君同在少年场，知己萧条壮士伤。
<br>
<br>　　可惜报恩无处所，却提孤剑过咸阳。
<br>
<br>　　行人立马强盘回，别字犹含未忍开。
<br>
<br>　　好去出门休落泪，不如前路早归来。
<br>
<br>　　卷518_114  「安国寺赠广宣上人」雍陶
<br>
<br>　　马急人忙尘路喧，几从朝出到黄昏。
<br>
<br>　　今来合掌听师语，一似敲冰清耳根。
<br>
<br>　　卷518_115  「初醒」雍陶
<br>
<br>　　心中得胜暂抛愁，醉卧京风拂簟秋。
<br>
<br>　　半夜觉来新酒醒，一条斜月到床头。
<br>
<br>　　卷518_116  「送客归襄阳旧居」雍陶
<br>
<br>　　襄阳耆旧别来稀，此去何人共掩扉。
<br>
<br>　　唯有白铜L上月，水楼闲处待君归。
<br>
<br>　　卷518_117  「夜闻方响」雍陶
<br>
<br>　　方响闻时夜已深，声声敲著客愁心。
<br>
<br>　　不知正在谁家乐，月下犹疑是远砧。
<br>
<br>　　卷518_118  「路逢有似亡友者，恻然赋此」雍陶
<br>
<br>　　吾友今生不可逢，风流空想旧仪容。
<br>
<br>　　朝来马上频回首，惆怅他人似蔡邕。
<br>
<br>　　卷518_119  「望月怀江上旧游」雍陶
<br>
<br>　　往岁曾随江客船，秋风明月洞庭边。
<br>
<br>　　为看今夜天如水，忆得当时水似天。
<br>
<br>　　卷518_120  「途中西望」雍陶
<br>
<br>　　行行何处散离愁，长路无因暂上楼。
<br>
<br>　　唯到高原即西望，马知人意亦回头。
<br>
<br>　　卷518_121  「题友人所居（即故元少尹宅）」雍陶
<br>
<br>　　亚尹故居经几主，只因君住有诗情。
<br>
<br>　　夜吟邻叟闻惆怅，七八年来无此声。
<br>
<br>　　卷518_122  「蔚州晏内遇新雪」雍陶
<br>
<br>　　胡卢河畔逢秋雪，疑是风飘白鹤毛。
<br>
<br>　　坐客停杯看未定，将军已湿褐花袍。
<br>
<br>　　卷518_123  「句」雍陶
<br>
<br>　　古木闽州道，驱羸落照间。投村碍野水，问店隔荒山。
<br>
<br>　　（见《泉州志》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
