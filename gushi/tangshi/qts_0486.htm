<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百八十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百八十六
<br>
<br>　　卷486_1  「越女词」鲍溶
<br>
<br>　　越女芙蓉妆，浣纱清浅水。忽惊春心晓，不敢思君子。
<br>
<br>　　君子纵我思，宁来浣溪里。
<br>
<br>　　卷486_2  「弄玉词二首」鲍溶
<br>
<br>　　素女结念飞天行，白玉参差凤凰声，天仙借女双翅猛。
<br>
<br>　　五灯绕身生，入烟去无影。
<br>
<br>　　三清弄玉秦公女，嫁得天上人。琼箫碧月唤朱雀，
<br>
<br>　　携手上谒玉晨君。夫妻同寿，万万青春。
<br>
<br>　　卷486_3  「山行经樵翁」鲍溶
<br>
<br>　　我心劳我身，远道谁与论。心如木中火，忧至常自燔。
<br>
<br>　　披访结恩地，世人轻报恩。女无良媒识，知入何人门。
<br>
<br>　　寒日行深山，路由谷中村。田翁樵采熟，男女讴吟喧。
<br>
<br>　　借问身命谋，上言愧乾坤。时清公赋薄，力勤地利繁。
<br>
<br>　　下念草木年，坐家见重孙。举案馈宾客，糟浆盈陶尊。
<br>
<br>　　醉闲鹿裘暖，白发舞轩轩。仰羡太古人，余将破行辕。
<br>
<br>　　遑遑问身事，师友难为言。离歌又行去，落日低寒泉。
<br>
<br>　　卷486_4  「途中旅思二首」鲍溶
<br>
<br>　　喔喔鸡鸣晓，萧萧马辞枥。草草名利区，居人少于客。
<br>
<br>　　生期三万日，童耄半虚掷。修短命半中，忧欢复相敌。
<br>
<br>　　朝提黄金爵，暮造青松宅。来往日相悲，北邙田土窄。
<br>
<br>　　峨峨西天岳，锦绣明翠壁。中有不死乡，千年无人迹。
<br>
<br>　　心期周太子，下马拜虚碧。鹤驾如可从，他年执烟策。
<br>
<br>　　星出方问宿，睡眼始朦胧。天光见地色，上路车幢幢。
<br>
<br>　　时物既老大，众山何枯空。青冥见古柏，寥朗闻疏鸿。
<br>
<br>　　独步天地间，无因为君忠。白毛寻人忧，生此头发中。
<br>
<br>　　跃马非壮岁，报恩无高功。斯言化为火，日夜焚深衷。
<br>
<br>　　卷486_5  「旧镜」鲍溶
<br>
<br>　　婵娟本家镜，与妾归君子。每忆并照时，相逢明月里。
<br>
<br>　　春风忽分影，白日难依倚。珠粉不结花，玉宁辉耳。
<br>
<br>　　心期不可见，不保长如此。华发一欺人，青铜化为鬼。
<br>
<br>　　良人有归日，肯学妖桃李。瑶匣若浮云，冥冥藏玉水。
<br>
<br>　　侍儿不遣照，恐学孤鸾死。
<br>
<br>　　卷486_6  「宿悟空寺赠僧」鲍溶
<br>
<br>　　劳者谣烛蛾，致身何营营。雪山本师在，心地如镜清。
<br>
<br>　　往与本师别，人间买浮名。朝光畏不久，内火烧人情。
<br>
<br>　　迷路喜未远，宿留化人城。前心宛如此，了了随静生。
<br>
<br>　　维持U卜花，却与前心行。
<br>
<br>　　卷486_7  「感兴」鲍溶
<br>
<br>　　幽人无近迹，别易会则稀。黄鹤亦姓丁，寥寥何处飞。
<br>
<br>　　时见海上山，绕云心依依。谅无驭风术，中路愁虚归。
<br>
<br>　　童发慕道心，壮年堕尘机。白日不饶我，如今事皆非。
<br>
<br>　　群羊化石尽，双凫与我违。□岳黄金富，轩辕晓霞衣。
<br>
<br>　　谁令日在眼，容色烟云微。
<br>
<br>　　卷486_8  「秋思」鲍溶
<br>
<br>　　楚客秋更悲，皇皇无声地。时无无事人，我命与身异。
<br>
<br>　　良时如飞鸟，回掌成故事。蹉跎秋定还，凝冽坚冰至。
<br>
<br>　　人生不期老，华发谁能避。感此惜壮年，壮年少为贵。
<br>
<br>　　我生虽努力，荣途难自致。徒为击角歌，且惭雕剑字。
<br>
<br>　　吾师罕言命，感激潜伤思。
<br>
<br>　　卷486_9  「客途逢乡人旋别」鲍溶
<br>
<br>　　惊鸿一断行，天远会无因。无因忽相会，感叹若有神。
<br>
<br>　　我乡路三千，百里一主人。一宿独何恋，何况旧乡邻。
<br>
<br>　　牢落岁华晏，相怜客中贫。迎霜君衣暖，与我同一身。
<br>
<br>　　谁在天日下，此生能不勤。青萍寄流水，安得长相亲。
<br>
<br>　　明发更远道，山河重苦辛。
<br>
<br>　　卷486_10  「隋帝陵下」鲍溶
<br>
<br>　　白露沾衣隋主宫，云亭月馆楚淮东。盘龙楼舰浮冤水，
<br>
<br>　　雕锦帆幢使乱风。长夜应怜桀何罪，告成合笑禹无功。
<br>
<br>　　伤心近似骊山路，陵树无根秋草中。
<br>
<br>　　卷486_11  「洛阳春望」鲍溶
<br>
<br>　　五凤楼南望洛阳，龙门回合抱苍苍。受朝前殿云霞暖，
<br>
<br>　　封岳行宫草木香。四海为家知德盛，二京有宅卜年长。
<br>
<br>　　东人犹忆时巡礼，愿觐元和日月光。
<br>
<br>　　卷486_12  「始见二毛」鲍溶
<br>
<br>　　玄发迎忧光色阑，衰华因镜强相看。百川赴海返潮易，
<br>
<br>　　一叶报秋归树难。初弄藕丝牵欲断，又惊机素翦仍残。
<br>
<br>　　颜生岂是光阴晚，余亦何人不自宽。
<br>
<br>　　卷486_13  「巫山怀古」鲍溶
<br>
<br>　　十二峰峦斗翠微，石烟花雾犯容辉。青春楚女妒云老，
<br>
<br>　　白日神人入梦稀。银箭暗凋歌夜烛，珠泉频点舞时衣。
<br>
<br>　　谁伤宋玉千年后，留得青山辨是非。
<br>
<br>　　卷486_14  「郊天回」鲍溶
<br>
<br>　　日动萧烟上泰坛，帝从黄道整和銮。风前貔武回雕仗，
<br>
<br>　　云里神龙起画竿。金鸟赦书鸣九夜，玉山寿酒舞千官。
<br>
<br>　　始知报本终朝礼，旧典时巡只自难。
<br>
<br>　　卷486_15  「温泉宫」鲍溶
<br>
<br>　　忆昔开元天地平，武皇十月幸华清。山蒸阴火云三素，
<br>
<br>　　日落温泉鸡一鸣。彩羽鸟仙歌不死，翠霓童妾舞长生。
<br>
<br>　　仍闻老叟垂黄发，犹说龙髯缥缈情。
<br>
<br>　　卷486_16  「寄归」鲍溶
<br>
<br>　　塞草黄来见雁稀，陇云白后少人归。新丝强入未衰鬓，
<br>
<br>　　别泪应沾独宿衣。几夕精诚拜初月，每秋河汉对空机。
<br>
<br>　　更看出猎相思苦，不射秋田朝雉飞。
<br>
<br>　　卷486_17  「赠远」鲍溶
<br>
<br>　　辛苦关西车骑官，几年旌节客河兰。金泥舞虎精神暗，
<br>
<br>　　银缕交龙气色寒。欲和古诗成窦锦，倍悲秋扇损齐纨。
<br>
<br>　　莫劳雁足传书信，愿向凌烟阁上看。
<br>
<br>　　卷486_18  「九日与友人登高」鲍溶
<br>
<br>　　云木疏黄秋满川，茱萸风里一尊前。几回为客逢佳节，
<br>
<br>　　曾见何人再少年。霜报征衣冷针指，雁惊幽梦泪婵娟。
<br>
<br>　　古来醉乐皆难得，留取穷通付上天。
<br>
<br>　　卷486_19  「赠杨炼师」鲍溶
<br>
<br>　　柴烟衣上绣春云，清隐山书小篆文。
<br>
<br>　　明月在天将凤管，夜深吹向玉晨君。
<br>
<br>　　卷486_20  「玉清坛」鲍溶
<br>
<br>　　上阳宫里女，玉色楚人多。西信无因得，东游奈乐何。
<br>
<br>　　卷486_21  「答客」鲍溶
<br>
<br>　　竹间深路马惊嘶，独入蓬门半似迷。
<br>
<br>　　劳问圃人终岁事，桔槔声里雨春畦。
<br>
<br>　　卷486_22  「隋宫」鲍溶
<br>
<br>　　柳塘烟起日西斜，竹浦风回雁弄沙。
<br>
<br>　　炀帝春游古城在，坏宫芳草满人家。
<br>
<br>　　卷486_23  「送僧文江」鲍溶
<br>
<br>　　吴王剑池上，禅子石房深。久慕白云性，忽劳青玉音。
<br>
<br>　　孤高知胜鹤，清雅似闻琴。此韵书珍重，烦师出定吟。
<br>
<br>　　卷486_24  「古意」鲍溶
<br>
<br>　　重锦化为泥，翦刀误人事。夜裁远道书，翦破相思字。
<br>
<br>　　妾心不自信，远道终难寄。客心固多疑，肯信非人意。
<br>
<br>　　万里不言远，归书长相次。可即由此书，空房□忌讳。
<br>
<br>　　卷486_25  「山中冬思二首」鲍溶
<br>
<br>　　山深先冬寒，败叶与林齐。门巷非世路，何人念穷栖。
<br>
<br>　　哀风破山起，夕雪误鸣鸡。巢鸟侵旦出，饥猿无声啼。
<br>
<br>　　晨兴动烟火，开云伐冰溪。老木寒更瘦，阴云晴亦低。
<br>
<br>　　我贫自求力，颜色常低迷。时思灵台下，游子正凄凄。
<br>
<br>　　雪壮冰亦坚，冻涧如平地。幽人毛褐暖，笑就糟床醉。
<br>
<br>　　唤人空谷应，开火寒猿至。拾薪煮秋栗，看鼎书古字。
<br>
<br>　　忽忆南涧游，衣巾多云气。露脚寻逸僧，谘量意中事。
<br>
<br>　　卷486_26  「读史」鲍溶
<br>
<br>　　鬼书报秦亡，天地亦云闭。赤龙吟大野，老母哭白帝。
<br>
<br>　　苍苍无白日，项氏徒先济。六合已姓刘，鸿门事难制。
<br>
<br>　　坑降嬴政在，衣锦人望替。宿昔见汉兵，龙蛇满旌ぁ
<br>
<br>　　始矜山可拔，终叹骓不逝。区区亚父心，未究天人际。
<br>
<br>　　萧张马无汗，盛业垂千世。
<br>
<br>　　卷486_27  「冬夜答客」鲍溶
<br>
<br>　　冬日诚可爱，不如夜漏多。幸君霜露里，车马犯寒过。
<br>
<br>　　学耕不逢年，稂莠败黍禾。岂唯亲宾散，鸟鼠移巢窠。
<br>
<br>　　独见青松心，凌霜庇柔萝。壮日贱若此，留恩意如何。
<br>
<br>　　因忆古丈夫，一言重山河。临风弹楚剑，为子奏燕歌。
<br>
<br>　　卷486_28  「宿吴兴道中苕村」鲍溶
<br>
<br>　　浮客倦长道，秋深夜如年。久行惜日月，常起鸡鸣前。
<br>
<br>　　夕计今日程，息车在苕川。霜中水南寺，金磬泠泠然。
<br>
<br>　　畴昔此林下，归心巢顶禅。身依寤昏寐，智月生虚圆。
<br>
<br>　　羁旅违我程，去留难双全。观身话往事，如梦游青天。
<br>
<br>　　明发止宾从，寄声琴上弦。聊书越人意，此曲名思仙。
<br>
<br>　　卷486_29  「代楚老酬主人」鲍溶
<br>
<br>　　流水为我乡，扁舟为我宅。二毛去天远，几日人间客。
<br>
<br>　　酉紊骄埃渺渺翔云迹。从时无定心，病处不暖席。
<br>
<br>　　烦君问岐路，为我生凄戚。百年衣食身，未死皆有役。
<br>
<br>　　曾伤无遗嗣，纵有复何益。终古北邙山，樵人卖松柏。
<br>
<br>　　卷486_30  「沛中怀古」鲍溶
<br>
<br>　　烟芜歌风台，此是赤帝乡。赤帝今已矣，大风邈凄凉。
<br>
<br>　　惟昔仗孤剑，十年朝八荒。人言生处乐，万乘巡东方。
<br>
<br>　　高台何巍巍，行殿起中央。兴言万代事，四坐沾衣裳。
<br>
<br>　　我为异代臣，酌水祀先王。抚事复怀昔，临风独彷徨。
<br>
<br>　　卷486_31  「夏日华山别韩博士愈」鲍溶
<br>
<br>　　别地泰华阴，孤亭潼关口。夏日可畏时，望山易迟久。
<br>
<br>　　暂因车马倦，一逐云先后。碧霞气争寒，黄鸟语相诱。
<br>
<br>　　三峰多异态，迥举仙人手。天晴捧日轮，月夕弄星斗。
<br>
<br>　　幽疑白帝近，明见黄河走。远心不期来，真境非吾有。
<br>
<br>　　鸟鸣草木下，日息天地右。踯躅因风松，青冥谢仙叟。
<br>
<br>　　不知无声泪，中感一颜厚。青霄上何阶，别剑空朗扣。
<br>
<br>　　故乡此关外，身与名相守。迹比断根蓬，忧如长饮酒。
<br>
<br>　　生离抱多恨，方寸安可受。咫尺岐路分，苍烟蔽回首。
<br>
<br>　　卷486_32  「春日言怀」鲍溶
<br>
<br>　　湛湛琴前酒，期自赏青春。胡为缄笑语，深念不思身。
<br>
<br>　　寂寂花舞多，嘤嘤鸟言频。心悲兄弟远，愿见相似人。
<br>
<br>　　江界田土卑，竞来东作勤。岁寒虚尽力，家外无强亲。
<br>
<br>　　杳青云望，无途同苦辛。
<br>
<br>　　卷486_33  「题吴征君岩居」鲍溶
<br>
<br>　　尧泽润天下，许由心不知。真风存绵绵，常与达者期。
<br>
<br>　　有道吾不仕，有生吾不欺。澹然灵府中，独见太古时。
<br>
<br>　　地脉发醴泉，岩根生灵芝。天文若通会，星影应离离。
<br>
<br>　　亭亭傅氏岩，何独万古思。
<br>
<br>　　卷486_34  「云溪竹园翁」鲍溶
<br>
<br>　　云溪里，翠竹和云生。古泉积涧深，竦竦如刻成。
<br>
<br>　　楚客卧云老，世间无姓名。因兹千亩业，以代双牛耕。
<br>
<br>　　乱林不可留，寸茎不可轻。风暖斗出地，仰齐故年茎。
<br>
<br>　　幽室结白茅，密叶罗众清。照水寒澹荡，对山绿峥嵘。
<br>
<br>　　苍松含古貌，秋桂俨白英。相看受天风，深夜戛击声。
<br>
<br>　　卷486_35  「窃览都官李郎中和李舍人益酬张舍人弘静…闻雅琴见寄」鲍溶
<br>
<br>　　朝草天子奏，夜语思忧琴。因声含香气，其韵流水音。
<br>
<br>　　仙乐朱凤意，灵芝紫鸾心。翻然远求友，岂独双归林。
<br>
<br>　　松吹暑中冷，星花池上深。倘俾有声乐，请以丝和金。
<br>
<br>　　卷486_36  「长安言怀」鲍溶
<br>
<br>　　殷殷生念厚，戚戚劳者多。二时昼夜等，百岁讵几何。
<br>
<br>　　日下文翰苑，侧身识经过。千虑恐一失，翔阳已蹉跎。
<br>
<br>　　临觞翦众忧，静寄丝桐歌。思归绕十指，五声不相和。
<br>
<br>　　暮天还巢翼，明日陨叶柯。高谢岩谷人，鹿衣带女萝。
<br>
<br>　　生不去亲爱，浮名若风波。谁令不及此，亲爱隔山河。
<br>
<br>　　卷486_37  「秋思三首」鲍溶
<br>
<br>　　胡风吹雁翼，远别无人乡。君近雁来处，几回断君肠。
<br>
<br>　　昔奉千日书，抚心怨星霜。无书又千日，世路重茫茫。
<br>
<br>　　燕国有佳丽，蛾眉富春光。自然君归晚，花落君空堂。
<br>
<br>　　君其若不然，岁晚双鸳鸯。
<br>
<br>　　顾兔蚀残月，幽光不如星。女儿晚事夫，颜色同秋萤。
<br>
<br>　　秋日边马思，武夫不遑宁。燕歌易水怨，剑舞蛟龙腥。
<br>
<br>　　风折连枝树，水翻无蒂萍。立身多门户，何必燕山铭。
<br>
<br>　　生世不如鸟，双双比翼翎。
<br>
<br>　　季秋天地闲，万物生意足。我忧长于生，安得及草木。
<br>
<br>　　试从古人愿，致酒歌秉烛。燕赵皆世人，讵能长似玉。
<br>
<br>　　俯怜老期近，仰视日车速。萧飒御风君，魂梦愿相逐。
<br>
<br>　　百年夜销半，端为重缨束。
<br>
<br>　　卷486_38  「归雁」鲍溶
<br>
<br>　　南国春早暖，渚蒲正月生。东风吹雁心，上下和乐声。
<br>
<br>　　绕水半空去，拂云偕相迎。如防失群怨，预有侵夜惊。
<br>
<br>　　渺邈天外影，支离塞中莺。自顾摧颓羽，偏感南北情。
<br>
<br>　　乍甘烟雾劳，不顾龙沙荣。虽乐未归意，终不能自鸣。
<br>
<br>　　喜去春月满，归来秋风清。啼馀碧窗梦，望断阴山行。
<br>
<br>　　不及瑶wG燕，寄身金宫楹。
<br>
<br>　　卷486_39  「悲湘灵」鲍溶
<br>
<br>　　山上凉云收，日斜川风止。娥皇五十弦，秋深汉江水。
<br>
<br>　　初因无象外，牵感百忧里。霜露结瑶华，烟波劳玉指。
<br>
<br>　　将随落叶去，又绕疏O起。哀响云合来，清馀桐半死。
<br>
<br>　　女颜万岁后，岂复婵娟子。不道神无悲，那能久如此。
<br>
<br>　　魂魄无不之，九山徒相似。没没竟不从，唯伤远人耳。
<br>
<br>　　斑斑泪篁下，恐有学瑟鬼。
<br>
<br>　　卷486_40  「闻蝉」鲍溶
<br>
<br>　　高蝉旦夕唳，景物浮凉气。木叶渐惊年，锦字因络纬。
<br>
<br>　　稍断当窗梦，更凄临水意。清香笋蒂风，晓露莲花泪。
<br>
<br>　　馀引未全歇，凝悲寻迥至。星井欲望河，月扇看藏笥。
<br>
<br>　　谁念因声感，放歌写人事。
<br>
<br>　　卷486_41  「怀幽期」鲍溶
<br>
<br>　　清砧击霜天外发，楚僧期到石上月。寒峰深虚独绕尽，
<br>
<br>　　夜水浅急不可越。机冥智难思量，无尽性月如空王。
<br>
<br>　　眼界行处不著我，天花下来惟有香，我今胡为寄他乡。
<br>
<br>　　卷486_42  「思琴高」鲍溶
<br>
<br>　　琴仙人，得仙去。万古钓龙空有处，我持曲钩思白鱼。
<br>
<br>　　仙溪绿尽含空虚，天钧踪迹无遗馀。烧香寄影在岩树，
<br>
<br>　　东礼海日鸡鸣初。
<br>
<br>　　卷486_43  「得储道士书」鲍溶
<br>
<br>　　婵娟春尽暮心秋，邻里同年半白头。
<br>
<br>　　为问蓬莱近消息，海波平静好东游。
<br>
<br>　　卷486_44  「寒夜吟」鲍溶
<br>
<br>　　九衢金吾夜行行，上宫玉漏遥分明。霜飙乘阴扫地起，
<br>
<br>　　旅鸿迷雪绕枕声。远人归梦既不成，留家惜夜欢心发。
<br>
<br>　　罗幕画堂深皎洁，兰烟对酒客几人。兽火扬光二三月，
<br>
<br>　　细腰楚姬丝竹间。白长袖歌闲闲，岂识苦寒损朱颜。
<br>
<br>　　卷486_45  「采莲曲二首」鲍溶
<br>
<br>　　弄舟A来南塘水，荷叶映身摘莲子。暑衣清净鸳鸯喜，
<br>
<br>　　作浪舞花惊不起。殷勤护惜纤纤指，水菱初熟多新刺。
<br>
<br>　　采莲A来水无风，莲潭如鉴松如龙。夏衫短袖交斜红，
<br>
<br>　　艳歌笑斗新芙蓉，戏鱼往听莲叶东。
<br>
<br>　　卷486_46  「玉山谣奉送王隐者」鲍溶
<br>
<br>　　凤凰城南玉山高，石脚耸立争雄豪。攒峰胎玉气色润，
<br>
<br>　　百泉透云流不尽。万古分明对眼开，五烟窈窕呈祥近。
<br>
<br>　　有客师事金身仙，用金买得山中田。闲开玉水灌芝草，
<br>
<br>　　静醉天酒松间眠。心期南溟万里外，出山几遇光阴改。
<br>
<br>　　水玉丁东不可闻，冰华皎洁应如待。秋风引吾歌去来，
<br>
<br>　　玉山彩翠遥相催。殷勤千树玉山顶，碧洞寥寥寒锦苔。
<br>
<br>　　卷486_47  「岐路」鲍溶
<br>
<br>　　北风送微寒，徒侣勤远征。忧人席不暖，残月马上明。
<br>
<br>　　飘飘岐路间，长见日初生。重嶂晓色浅，疏猿寒啼清。
<br>
<br>　　人间多岐路，常恐终身行。回见四方人，车轮无留声。
<br>
<br>　　空谷亦堪隐，下田非懒耕。古人有遗训，饱食非亲荣。
<br>
<br>　　我生礼义乡，少小见太平。圣贤犹羁旅，况复非其名。
<br>
<br>　　卷486_48  「陇头水」鲍溶
<br>
<br>　　陇头水，千古不堪闻。生归苏属国，死别李将军。
<br>
<br>　　细响风凋草，清哀雁落云。
<br>
<br>　　卷486_49  「沙上月」鲍溶
<br>
<br>　　黄昏潮落南沙明，月光涵沙秋雪清。
<br>
<br>　　水文不上烟不荡，平平玉田冷空旷。
<br>
<br>　　卷486_50  「赠李黯将军」鲍溶
<br>
<br>　　细柳连营石堑牢，平安狼火赤星高。岩云入角雕龙爽，
<br>
<br>　　寒日摇旗画兽豪。搜伏雄儿欺魍魉，射声游骑怯分毫。
<br>
<br>　　圣人唯有河湟恨，寰海无虞在一劳。
<br>
<br>　　卷486_51  「人日陪宣州范中丞传正与范侍御宴（一作鲍防诗）」鲍溶
<br>
<br>　　人日春风绽早梅，谢家兄弟看花来。吴姬对客歌千曲，
<br>
<br>　　秦女留人酒百杯。丝柳向空轻婉转，玉山看日渐裴回。
<br>
<br>　　流光易去欢难得，莫厌频频上此台。
<br>
<br>　　卷486_52  「古鉴」鲍溶
<br>
<br>　　古鉴含灵气象和，蛟龙盘鼻护金波。隐山道士未曾识，
<br>
<br>　　负局先生不敢磨。曾向春窗分绰约，误回秋水照蹉跎。
<br>
<br>　　世间纵有应难比，十斛明珠酬未多。
<br>
<br>　　卷486_53  「送王炼师」鲍溶
<br>
<br>　　圣母祠堂药树香，邑君承命荐椒浆。风云大感精神地，
<br>
<br>　　雷雨频过父母乡。尽日一川侵草绿，回车二麦绕山黄。
<br>
<br>　　野人久会神仙事，敢奏歌钟庆万箱。
<br>
<br>　　卷486_54  「寄张十七校书李仁行秀才」鲍溶
<br>
<br>　　去年八月此佳辰，池上闲闲四五人。久行月影愁迷梦，
<br>
<br>　　误入华光笑认春。一与清风上芸阁，再期秋雨过龙津。
<br>
<br>　　今年此日何由见，蓬户萧条对病身。
<br>
<br>　　卷486_55  「送王损之秀才赴举」鲍溶
<br>
<br>　　青门兰客，淮水誓风流。名在乡书贡，心期月殿游。
<br>
<br>　　平沙大河急，细雨二陵秋。感此添离恨，年光不少留。
<br>
<br>　　卷486_56  「旧镜」鲍溶
<br>
<br>　　团团铜镜似潭水，心爱玉颜私自亲。
<br>
<br>　　一经离别少年改，难与清光相见新。
<br>
<br>　　卷486_57  「忆郊天」鲍溶
<br>
<br>　　忆向郊坛望武皇，九军旗帐下南方。六龙日驭天行健，
<br>
<br>　　神母呈图地道光。浓暖气中生历草，是非烟里爱瑶浆。
<br>
<br>　　至今满耳箫韶曲，徒羡瑶池舞凤凰。
<br>
<br>　　卷486_58  「期尽」鲍溶
<br>
<br>　　鱼锁生衣门不开，玉筐金月共尘埃。
<br>
<br>　　青山石妇千年望，雷雨曾知来不来。
<br>
<br>　　卷486_59  「晚山蝉」鲍溶
<br>
<br>　　山蝉秋晚妨人语，客子惊心马亦嘶。能阅几时新碧树，
<br>
<br>　　不知何日寂金闺。若逢海月明千里，莫忘何郎寄一题。
<br>
<br>　　卷486_60  「秋暮送裴员外刺婺州」鲍溶
<br>
<br>　　婺女星边气不秋，金华山水似瀛州。
<br>
<br>　　含香太守心清净，去与神仙日日游。
<br>
<br>　　卷486_61  「寄薛膺昆季」鲍溶
<br>
<br>　　楚山清洛两无期，梦里春风玉树枝。
<br>
<br>　　何况芙蓉楼上客，海门江月亦相思。
<br>
<br>　　卷486_62  「杨真人中像」鲍溶
<br>
<br>　　画中留得清虚质，人世难逢白鹤身。
<br>
<br>　　应见茅盈哀老弟，为持金救生人。
<br>
<br>　　卷486_63  「寄卢给事汀吴员外丹」鲍溶
<br>
<br>　　姓丁黄鹤辽东去，客倩仙翁海上人。
<br>
<br>　　闻道姓名多改变，只今偕是圣朝臣。
<br>
<br>　　卷486_64  「怀王直秀才」鲍溶
<br>
<br>　　乡无竹圃为三径，贫寄邻家已二年。
<br>
<br>　　惟有素风身未坠，世间开口不言钱。
<br>
<br>　　卷486_65  「赠真公影堂」鲍溶
<br>
<br>　　旧房西壁画支公，昨暮今晨色不同。
<br>
<br>　　远客闲心无处所，独添香火望虚空。
<br>
<br>　　卷486_66  「赠僧戒休」鲍溶
<br>
<br>　　风行露宿不知贫，明月为心又是身。
<br>
<br>　　欲问月中无我法，无人无我问何人。
<br>
<br>　　卷486_67  「秋夜怀紫阁峰僧」鲍溶
<br>
<br>　　满山雨色应难见，隔涧经声又不闻。
<br>
<br>　　紫阁夜深多入定，石台谁为扫秋云。
<br>
<br>　　卷486_68  「酬江公见寄」鲍溶
<br>
<br>　　曾答雁门偈，为怜同社人。多惭惠休句，偕得此阳春。
<br>
<br>　　卷486_69  「送罗侍御归西台」鲍溶
<br>
<br>　　归台新柱史，辞府旧英髦。劝酒莲幕贵，望尘骢马高。
<br>
<br>　　诗情分绣段，剑彩拂霜毫。此举关风化，谁云别恨劳。
<br>
<br>　　卷486_70  「宿水亭」鲍溶
<br>
<br>　　雕楹彩槛压通波，鱼鳞碧幕衔曲玉。
<br>
<br>　　夜深星月伴芙蓉，如在广寒宫里宿。
<br>
<br>　　卷486_71  「寄峨嵋山杨炼师」鲍溶
<br>
<br>　　道士夜诵蕊珠经，白鹤下绕香烟听。
<br>
<br>　　夜移经尽人上鹤，仙风吹入秋冥冥。
<br>
<br>　　卷486_72  「寄海陵韩长官」鲍溶
<br>
<br>　　吏散重门印不开，玉琴招鹤舞裴回。
<br>
<br>　　野人为此多东望，云雨仍从海上来。
<br>
<br>　　卷486_73  「淮南卧病感路群侍御访别」鲍溶
<br>
<br>　　西台御史重难言，落木疏篱绕病魂。
<br>
<br>　　一望青云感骢马，款行黄草出柴门。
<br>
<br>　　卷486_74  「题禅定寺集公竹院」鲍溶
<br>
<br>　　公门得休静，禅寺少逢迎。任客看花醉，随僧入竹行。
<br>
<br>　　归时常犯夜，云里有经声。
<br>
<br>　　卷486_75  「风筝」鲍溶
<br>
<br>　　何响与天通，瑶筝挂望中。彩弦非触指，锦瑟忽闻风。
<br>
<br>　　雁柱虚连势，鸾歌且坠空。夜和霜击磬，晴引凤归桐。
<br>
<br>　　幽咽谁生怨，清泠自匪躬。秦姬收宝匣，搔首不成功。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
