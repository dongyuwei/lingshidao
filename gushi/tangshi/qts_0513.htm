<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百一十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百一十三
<br>
<br>　　卷513_1  「献岁书情」裴夷直
<br>
<br>　　白发添双鬓，空宫又一年。音书鸿不到，梦寐兔空悬。
<br>
<br>　　地远星辰侧，天高雨露偏。圣期知有感，云海漫相连。
<br>
<br>　　卷513_2  「奉和大梁相公重九日军中宴会之什」裴夷直
<br>
<br>　　今古同嘉节，欢娱但异名。陶公缘绿醑，谢傅为苍生。
<br>
<br>　　酒泛金英丽，诗通玉律清。何言辞物累，方系万人情。
<br>
<br>　　卷513_3  「奉和大梁相公同张员外重九日宴集」裴夷直
<br>
<br>　　重九思嘉节，追欢从谢公。酒清欺玉露，菊盛愧金风。
<br>
<br>　　不待秋蟾白，须沈落照红。更将门下客，酬和管弦中。
<br>
<br>　　卷513_4  「同乐天中秋夜洛河玩月二首」裴夷直
<br>
<br>　　清洛半秋悬璧月，彩船当夕泛银河。苍龙颔底珠皆没，
<br>
<br>　　白帝心边镜乍磨。海上几时霜雪积，人间此夜管弦多。
<br>
<br>　　须知天地为炉意，尽取黄金铸作波。
<br>
<br>　　不热不寒三五夕，晴川明月正相临。千珠竞没苍龙颔，
<br>
<br>　　一镜高悬白帝心。几处凄凉缘地远，有时惆怅值云阴。
<br>
<br>　　如何清洛如清昼，共见初升又见沈。
<br>
<br>　　卷513_5  「和邢郎中病中重阳强游乐游原」裴夷直
<br>
<br>　　嘉晨令节共陶陶，风景牵情并不劳。晓日整冠兰室静，
<br>
<br>　　秋原骑马菊花高。晴光一一呈金刹，诗思浸浸逼水曹。
<br>
<br>　　何必销忧凭外物，只将清韵敌春醪。
<br>
<br>　　卷513_6  「观淬龙泉剑」裴夷直
<br>
<br>　　欧冶将成器，风胡幸见逢。发硎思玉，投水化为龙。
<br>
<br>　　讵肯藏深匣，终朝用_钟。莲花生宝锷，秋日励霜锋。
<br>
<br>　　炼质才三尺，吹毛过百重。击磨如不倦，提握愿长从。
<br>
<br>　　卷513_7  「春色满皇州」裴夷直
<br>
<br>　　寒销山水地，春遍帝王州。北阙晴光动，南山喜气浮。
<br>
<br>　　夭红妆暖树，急绿走阴沟。思妇开香阁，王孙上玉楼。
<br>
<br>　　氛氲直城北，骀荡曲江头。今日灵台下，翻然却是愁。
<br>
<br>　　卷513_8  「亚夫碎玉斗（一作裴次元诗）」裴夷直
<br>
<br>　　雄谋竟不决，宝玉终不爱。倏尔霜刃挥，飒然春冰碎。
<br>
<br>　　飞光动旗帜，散响惊环。霜洒绣障前，星流锦筵内。
<br>
<br>　　图王业已失，为虏言空悔。独有青史中，英风观千载。
<br>
<br>　　卷513_9  「水亭」裴夷直
<br>
<br>　　岁律行将变，君恩竟未回。门前即潮水，朝去暮常来。
<br>
<br>　　卷513_10  「扬州寄诸子」裴夷直
<br>
<br>　　千里隔烟波，孤舟宿何处。遥思耿不眠，淮南夜风雨。
<br>
<br>　　卷513_11  「酬卢郎中游寺见招不遇」裴夷直
<br>
<br>　　偶出送山客，不知游梵宫。秋光古松下，谁伴一仙翁。
<br>
<br>　　卷513_12  「寓言」裴夷直
<br>
<br>　　秋树却逢暖，未凋能几时。何须尚松桂，摇动暂青枝。
<br>
<br>　　卷513_13  「唁人丧侍儿」裴夷直
<br>
<br>　　夜情河耿耿，春恨草绵绵。唯有嫦娥月，从今照墓田。
<br>
<br>　　卷513_14  「席上夜别张主簿」裴夷直
<br>
<br>　　红烛剪还明，绿尊添又满。不愁前路长，只畏今宵短。
<br>
<br>　　卷513_15  「方丈泉」裴夷直
<br>
<br>　　循涯不知浅，见底似非深。永日无波浪，澄澄照我心。
<br>
<br>　　卷513_16  「晚望」裴夷直
<br>
<br>　　日下夕阴长，前山凝积翠。白鸟一行飞，联联粉书字。
<br>
<br>　　卷513_17  「前山」裴夷直
<br>
<br>　　只谓一苍翠，不知犹数重。晚来云映处，更见两三峰。
<br>
<br>　　卷513_18  「发交州日留题解炼师房」裴夷直
<br>
<br>　　久喜房廊接，今成道路赊。明朝回首处，此地是天涯。
<br>
<br>　　卷513_19  「令和州买松」裴夷直
<br>
<br>　　好觅凌霜质，仍须带雨栽。须知剖竹日，便是看松来。
<br>
<br>　　卷513_20  「题断金集后（一作令狐楚诗）」裴夷直
<br>
<br>　　一览断金集，再悲埋玉人。牙弦千古绝，珠泪万行新。
<br>
<br>　　卷513_21  「晚凉」裴夷直
<br>
<br>　　檐前蔽日多高树，竹下添池有小渠。
<br>
<br>　　山客野僧归去后，晚凉移案独临书。
<br>
<br>　　卷513_22  「和周侍御洛城雪」裴夷直
<br>
<br>　　天街飞辔踏琼英，四顾全疑在玉京。
<br>
<br>　　一种相如抽秘思，兔园那比凤凰城。
<br>
<br>　　卷513_23  「奉和大梁相公送人二首」裴夷直
<br>
<br>　　谢公日日伤离别，又向西堂送阿连。
<br>
<br>　　想到越中秋已尽，镜河应羡月团圆。
<br>
<br>　　北津杨柳迎烟绿，南岸阑干映水红。
<br>
<br>　　君到襄阳渡江处，始应回首忆羊公。
<br>
<br>　　卷513_24  「酬唐仁烈相别后喜阻风未发见寄」裴夷直
<br>
<br>　　离心一起泪双流，春浪无情也白头。
<br>
<br>　　风若有知须放去，莫教重别又重愁。
<br>
<br>　　卷513_25  「秦中卧病思归」裴夷直
<br>
<br>　　索索凉风满树头，破窗残月五更秋。
<br>
<br>　　病身归处吴江上，一寸心中万里愁。
<br>
<br>　　卷513_26  「送王缋」裴夷直
<br>
<br>　　翠羽长将玉树期，偶然飞下肯多时。
<br>
<br>　　翩翩一路岚阴晚，却入青葱宿旧枝。
<br>
<br>　　卷513_27  「赠美人琴弦」裴夷直
<br>
<br>　　应从玉指到金徽，万态千情料可知。
<br>
<br>　　今夜灯前湘水怨，殷勤封在七条丝。
<br>
<br>　　卷513_28  「病中知皇子陂荷花盛发寄王缋」裴夷直
<br>
<br>　　十里莲塘路不赊，病来帘外是天涯。
<br>
<br>　　烦君四句遥相寄，应得诗中便看花。
<br>
<br>　　卷513_29  「戏唐仁烈（一作岁日先把屠苏酒戏唐仁烈）」裴夷直
<br>
<br>　　自知年几偏应少，先把屠苏不让春。
<br>
<br>　　倘更数年逢此日，还应惆怅羡他人。
<br>
<br>　　卷513_30  「上下七盘二首」裴夷直
<br>
<br>　　斗回山路掩皇州，二载欢娱一望休。
<br>
<br>　　从此万重青嶂合，无因更得重回头。
<br>
<br>　　商山半月雨漫漫，偶值新晴下七盘。
<br>
<br>　　山似换来天似洗，可怜风日到长安。
<br>
<br>　　卷513_31  「八月十五日夜」裴夷直
<br>
<br>　　去年今夜在商州，还为清光上驿楼。
<br>
<br>　　宛是依依旧颜色，自怜人换几般愁。
<br>
<br>　　卷513_32  「南诏朱藤杖」裴夷直
<br>
<br>　　六节南藤色似朱，拄行阶砌胜人扶。
<br>
<br>　　会须将入深山去，倚看云泉作老夫。
<br>
<br>　　卷513_33  「夜意」裴夷直
<br>
<br>　　萧疏尽地林无影，浩荡连天月有波。
<br>
<br>　　独立空亭人睡后，洛桥风便水声多。
<br>
<br>　　卷513_34  「漫作」裴夷直
<br>
<br>　　月色莫来孤寝处，春风又向别人家。
<br>
<br>　　梁园桃李虽无数，断定今年不看花。
<br>
<br>　　卷513_35  「访刘君」裴夷直
<br>
<br>　　扰扰驰蹄又走轮，五更飞尽九衢尘。
<br>
<br>　　灵芝破观深松院，还有斋时未起人。
<br>
<br>　　卷513_36  「杨柳枝词」裴夷直
<br>
<br>　　已作绿丝笼晓日，又成飞絮扑晴波。
<br>
<br>　　隋家不合栽杨柳，长遣行人春恨多。
<br>
<br>　　卷513_37  「寄杭州崔使君」裴夷直
<br>
<br>　　朝下归来只闭关，羡君高步出人寰。
<br>
<br>　　三年不见尘中事，满眼江涛送雪山。
<br>
<br>　　卷513_38  「穷冬曲江闲步」裴夷直
<br>
<br>　　雪尽南坡雁北飞，草根春意胜春晖。
<br>
<br>　　曲江永日无人到，独绕寒池又独归。
<br>
<br>　　卷513_39  「省中题新植双松」裴夷直
<br>
<br>　　端坐高宫起远心，云高水阔共幽沈。
<br>
<br>　　更堂寓直将谁语，自种双松伴夜吟。
<br>
<br>　　卷513_40  「崇山郡」裴夷直
<br>
<br>　　地尽炎荒瘴海头，圣朝今又放O兜。
<br>
<br>　　交州已在南天外，更过交州四五州。
<br>
<br>　　卷513_41  「临水」裴夷直
<br>
<br>　　一见心原断百忧，益知身世两悠悠。
<br>
<br>　　江亭独倚阑干处，人亦无言水自流。
<br>
<br>　　卷513_42  「题江上柳寄李使君」裴夷直
<br>
<br>　　桂江南渡无杨柳，见此令人眼暂明。
<br>
<br>　　应学郡中贤太守，依依相向许多情。
<br>
<br>　　卷513_43  「江上见月怀古」裴夷直
<br>
<br>　　月上江平夜不风，伏波遗迹半成空。
<br>
<br>　　今宵倍欲悲陵谷，铜柱分明在水中。
<br>
<br>　　卷513_44  「鹦鹉」裴夷直
<br>
<br>　　劝尔莫移禽鸟性，翠毛红觜任天真。
<br>
<br>　　如今漫学人言巧，解语终须累尔身。
<br>
<br>　　卷513_45  「寄婺州李给事二首」裴夷直
<br>
<br>　　心尽玉皇恩已远，迹留江郡宦应孤。
<br>
<br>　　不知壮气今何似，犹得凌云贯日无。
<br>
<br>　　瘴鬼翻能念直心，五年相遇不相侵。
<br>
<br>　　目前唯有思君病，无底沧溟未是深。
<br>
<br>　　卷513_46  「秋日」裴夷直
<br>
<br>　　六眸龟北凉应早，三足乌南日正长。
<br>
<br>　　常记京关怨摇落，如今目断满林霜。
<br>
<br>　　卷513_47  「遣意」裴夷直
<br>
<br>　　梧桐坠露悲先朽，松桂凌霜倚后枯。
<br>
<br>　　不是世间长在物，暂分贞脆竟何殊。
<br>
<br>　　卷513_48  「戏酬惟赏上人」裴夷直
<br>
<br>　　师是浮云无著身，我居尘网敢相亲。
<br>
<br>　　应从海上秋风便，偶自飞来不为人。
<br>
<br>　　卷513_49  「寓言」裴夷直
<br>
<br>　　流水颓阳不暂停，东流西落两无情。
<br>
<br>　　不是世间人自老，古来华发此中生。
<br>
<br>　　卷513_50  「忆家」裴夷直
<br>
<br>　　天海相连无尽处，梦魂来往尚应难。
<br>
<br>　　谁言南海无霜雪，试向愁人两鬓看。
<br>
<br>　　卷513_51  「留客」裴夷直
<br>
<br>　　青梅欲熟笋初长，嫩绿新阴绕砌凉。
<br>
<br>　　湖馆然无俗客，白衣居士且匡床。
<br>
<br>　　卷513_52  「别蕲春王判官」裴夷直
<br>
<br>　　四十年来真久故，三千里外暂相逢。
<br>
<br>　　今日一杯成远别，烟波眇眇恨重重。
<br>
<br>　　卷513_53  「将发循州社日于所居馆宴送」裴夷直
<br>
<br>　　浪花如雪叠江风，社过高秋万恨中。
<br>
<br>　　明日便随江燕去，依依俱是故巢空。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
