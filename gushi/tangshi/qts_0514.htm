<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百一十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百一十四
<br>
<br>　　卷514_1  「泛溪」朱庆馀
<br>
<br>　　曲渚回花舫，生衣卧向风。鸟飞溪色里，人语棹声中。
<br>
<br>　　馀卉才分影，新蒲自作丛。前湾更幽绝，虽浅去犹通。
<br>
<br>　　卷514_2  「宿陈处士书斋」朱庆馀
<br>
<br>　　结茅当此地，下马见高情。菰叶寒塘晚，杉阴白石明。
<br>
<br>　　向炉新茗色，隔雪远钟声。闲得相逢少，吟多寐不成。
<br>
<br>　　卷514_3  「上宣州沈大夫」朱庆馀
<br>
<br>　　科名继世古来稀，高步何年下紫微。帝命几曾移重镇，
<br>
<br>　　时清犹望领春闱。登朝旧友常思见，开幕贤人并望归。
<br>
<br>　　今日得游风化地，却回沧海有光辉。
<br>
<br>　　卷514_4  「杭州送萧宝校书」朱庆馀
<br>
<br>　　马识青山路，人随白浪船。别君犹有泪，学道谩经年。
<br>
<br>　　卷514_5  「送盛长史（盛随军）」朱庆馀
<br>
<br>　　莫辞东路远，此别岂闲行。职处中军要，官兼上佐荣。
<br>
<br>　　野亭枫叶暗，秋水藕花明。拜省期将近，孤舟促去程。
<br>
<br>　　卷514_6  「宿道士观」朱庆馀
<br>
<br>　　堂闭仙人影，空坛月露初。闲听道家子，盥漱读灵书。
<br>
<br>　　卷514_7  「湖州韩使君置宴（一作陪韩中丞宴不饮酒）」朱庆馀
<br>
<br>　　老大成名仍足病，纵听丝竹也无欢。
<br>
<br>　　高情太守容闲坐，借与青山尽日看。
<br>
<br>　　卷514_8  「题仙游寺」朱庆馀
<br>
<br>　　石抱龙堂藓石干，山遮白日寺门寒。
<br>
<br>　　长松瀑布饶奇状，曾有仙人驻鹤看。
<br>
<br>　　卷514_9  「宫词」朱庆馀
<br>
<br>　　寂寂花时闭院门，美人相并立琼轩。
<br>
<br>　　含情欲说宫中事，鹦鹉前头不敢言。
<br>
<br>　　卷514_10  「公子行」朱庆馀
<br>
<br>　　闲从结客冶游时，忘却红楼薄暮期。
<br>
<br>　　醉上黄金堤上去，马鞭捎断绿杨丝。
<br>
<br>　　卷514_11  「送陈俊怪烨焘
<br>
<br>　　满酌劝童仆，好随郎马蹄。春风慎行李，莫上白铜L.
<br>
<br>　　卷514_12  「寻古观」朱庆馀
<br>
<br>　　仙观曾过知不远，花藏石室杳难寻。
<br>
<br>　　泉边白鹿闻人语，看过天坛渐入深。
<br>
<br>　　卷514_13  「南岭路」朱庆馀
<br>
<br>　　越岭向南风景异，人人传说到京城。
<br>
<br>　　经冬来往不踏雪，尽在刺桐花下行。
<br>
<br>　　卷514_14  「陪江州李使君重阳宴百花亭」朱庆馀
<br>
<br>　　闲携九日酒，共到百花亭。醉里求诗境，回看岛屿青。
<br>
<br>　　卷514_15  「上张水部」朱庆馀
<br>
<br>　　出入门阑久，儿童亦有情。不忘将姓字，常说向公卿。
<br>
<br>　　每许连床坐，仍容并马行。恩深转无语，怀抱甚分明。
<br>
<br>　　卷514_16  「凤翔西池与贾岛纳凉」朱庆馀
<br>
<br>　　四面无炎气，清池阔复深。蝶飞逢草住，鱼戏见人沈。
<br>
<br>　　拂石安茶器，移床选树阴。几回同到此，尽日得闲吟。
<br>
<br>　　卷514_17  「上汴州令狐相公」朱庆馀
<br>
<br>　　罢相恩犹在，那容处静司。政严初领节，名重更因诗。
<br>
<br>　　公事巡营外，戎装拜敕时。恭闻长与善，应念出身迟。
<br>
<br>　　卷514_18  「送于中丞入蕃册立」朱庆馀
<br>
<br>　　上马生边思，戎装别众僚。双旌衔命重，空碛去程遥。
<br>
<br>　　迥没沙中树，孤飞雪外雕。蕃庭过册礼，几日却回朝。
<br>
<br>　　卷514_19  「送淮阴丁明府」朱庆馀
<br>
<br>　　之官未入境，已有爱人心。遣吏回中路，停舟对远林。
<br>
<br>　　岛声淮浪静，雨色稻苗深。暇日公门掩，唯应伴客吟。
<br>
<br>　　卷514_20  「送韦校书佐灵州幕」朱庆馀
<br>
<br>　　共知行处乐，犹惜此时分。职已为书记，官曾校典坟。
<br>
<br>　　寒城初落叶，高戍远生云。边事何须问，深谋只在君。
<br>
<br>　　卷514_21  「上江州李史君」朱庆馀
<br>
<br>　　起家声望重，自古更谁过。得在朝廷少，还因谏诤多。
<br>
<br>　　经年愁瘴疠，几处遇恩波。入境无馀事，唯闻父老歌。
<br>
<br>　　卷514_22  「发凤翔后涂中怀田少府」朱庆馀
<br>
<br>　　识君春未半，意欲住经秋。见酒连诗句，逢花跋马头。
<br>
<br>　　别来唯独宿，梦里尚同游。所在求飧过，无因离得愁。
<br>
<br>　　卷514_23  「雪夜与真上人宿韩协律宅」朱庆馀
<br>
<br>　　斜雪微沾砌，空堂夜语清。逆风听漏短，回烛向楼明。
<br>
<br>　　盥漱随禅伴，讴吟得野情。此欢那敢忘，世贵丈夫名。
<br>
<br>　　卷514_24  「与贾岛、顾非熊、无可上人宿万年姚少府宅」朱庆馀
<br>
<br>　　莫厌通宵坐，贫中会聚难。堂虚雪气入，灯在漏声残。
<br>
<br>　　役思因生病，当禅岂觉寒。开门各有事，非不惜馀欢。
<br>
<br>　　卷514_25  「震为苍^竹」朱庆馀
<br>
<br>　　为擢东方秀，修然异众筠。青苍才映粉，蒙密正含春。
<br>
<br>　　嫩箨沾微雨，幽根绝细尘。乍怜分径小，偏觉带烟新。
<br>
<br>　　结实皆留凤，垂阴似庇人。顾唯竿在手，深水挂W鳞。
<br>
<br>　　卷514_26  「题青龙寺」朱庆馀
<br>
<br>　　寺好因岗势，登临值夕阳。青山当佛阁，红叶满僧廊。
<br>
<br>　　竹色连平地，虫声在上方。最怜东面静，为近楚城墙。
<br>
<br>　　卷514_27  「送滕庶子致仕归江南」朱庆馀
<br>
<br>　　常怀独往意，此日去朝簪。丹诏荣归骑，清风满故林。
<br>
<br>　　诸侯新起敬，遗老重相寻。在处饶山水，堪行慰所心。
<br>
<br>　　卷514_28  「夏日题武功姚主簿」朱庆馀
<br>
<br>　　亭午无公事，垂帘树色间。僧来茶灶动，吏去印床闲。
<br>
<br>　　傍竹行寻巷，当门立看山。吟诗老不倦，未省话官班。
<br>
<br>　　卷514_29  「送张景宣下第东归（归扬州觐省）」朱庆馀
<br>
<br>　　归省值花时，闲吟落第诗。高情怜道在，公论觉才遗。
<br>
<br>　　春雨连淮暗，私船过马迟。离心可惆怅，为有入城期。
<br>
<br>　　卷514_30  「送顾非熊下第归」朱庆馀
<br>
<br>　　但取诗名远，宁论下第频。惜为今日别，共受几年贫。
<br>
<br>　　听雨宿吴寺，过江逢越人。知从本府荐，秋晚又辞亲。
<br>
<br>　　卷514_31  「送韦繇校书赴浙东幕」朱庆馀
<br>
<br>　　丞相辟书新，秋关独去人。官离芸阁早，名占甲科频。
<br>
<br>　　水驿迎船火，山城候骑尘。湖边寄家久，到日喜荣亲。
<br>
<br>　　卷514_32  「寻贾岛所居」朱庆馀
<br>
<br>　　求闲身未得，此日到京东。独在钟声外，相逢树色中。
<br>
<br>　　谁言人渐老，所向意皆同。月上因留宿，移床对药丛。
<br>
<br>　　卷514_33  「题毗陵上人院」朱庆馀
<br>
<br>　　院深终日静，落叶覆秋虫。盥漱新斋后，修行未老中。
<br>
<br>　　映松山色远，隔水磬声通。此处宜清夜，高吟永与同。
<br>
<br>　　卷514_34  「送李侍御入蕃」朱庆馀
<br>
<br>　　远使随双节，新官属外台。戎装非好武，书记本多才。
<br>
<br>　　移帐依泉宿，迎人带雪来。心知玉关道，稀见一花开。
<br>
<br>　　卷514_35  「望萧关」朱庆馀
<br>
<br>　　渐见风沙暗，萧关欲到时。儿童能探火，妇女解缝旗。
<br>
<br>　　川绝衔鱼鹭，林多带箭麋。暂来戎马地，不敢苦吟诗。
<br>
<br>　　卷514_36  「送韩校书赴江西幕」朱庆馀
<br>
<br>　　从军五湖外，终是称诗人。酒后愁将别，涂中过却春。
<br>
<br>　　山桥槲叶暗，水馆燕巢新。驿舫迎应远，京书寄自频。
<br>
<br>　　野情随到处，公务日关身。久共趋名利，龙钟独滞秦。
<br>
<br>　　卷514_37  「题寄王秘书」朱庆馀
<br>
<br>　　唯求买药价，此外更无机。扶病看红叶，辞官著白衣。
<br>
<br>　　断篱通野径，高树荫邻扉。时馥留僧宿，馀人得见稀。
<br>
<br>　　卷514_38  「山居」朱庆馀
<br>
<br>　　归来青壁下，又见满篱霜。转觉琴斋静，闲从菊地荒。
<br>
<br>　　山泉共鹿饮，林果让僧尝。时复收新药，随云过石梁。
<br>
<br>　　卷514_39  「重过惟贞上人院」朱庆馀
<br>
<br>　　老去唯求静，都忘外学名。扫床秋叶满，对客远云生。
<br>
<br>　　香x闲留宿，晴阶暖共行。窗西暮山色，依旧入诗情。
<br>
<br>　　卷514_40  「与石昼秀才过普照寺」朱庆馀
<br>
<br>　　问人知寺路，松竹暗春山。潭黑龙应在，巢空鹤未还。
<br>
<br>　　经年为客倦，半日与僧闲。更共尝新茗，闻钟笑语间。
<br>
<br>　　卷514_41  「题任处士幽居」朱庆馀
<br>
<br>　　惜与幽人别，停舟对草堂。湖云侵卧位，杉露滴茶床。
<br>
<br>　　山月吟时在，池花觉后香。生涯无一物，谁与读书粮。
<br>
<br>　　卷514_42  「送僧往太原谒李司空」朱庆馀
<br>
<br>　　已共邻房别，应无更住心。中时过野店，后夜宿寒林。
<br>
<br>　　寺去人烟远，城连塞雪深。禅馀得新句，堪对上公吟。
<br>
<br>　　卷514_43  「将之上京别淮南书记李侍御」朱庆馀
<br>
<br>　　心地偶相见，语多为别难。诗成公府晚，路入翠微寒。
<br>
<br>　　逢石自应坐，有花谁共看。身为当去雁，云尽到长安。
<br>
<br>　　卷514_44  「韩协律相送精舍读书四韵奉寄呈陆补阙」朱庆馀
<br>
<br>　　白鹤西山别，更看上去船。遥知寻寺路，应念宿江烟。
<br>
<br>　　到处无闲日，回期已隔年。何因陪夜坐，清论谏臣边。
<br>
<br>　　卷514_45  「过苏州晓上人院」朱庆馀
<br>
<br>　　夏满律当清，无中景自生。移松不避远，取石亦亲行。
<br>
<br>　　经案离时少，绳床著处平。若将林下比，应只欠泉声。
<br>
<br>　　卷514_46  「送僧游缙云」朱庆馀
<br>
<br>　　但望青山去，何山不是缘。寺幽堪讲律，月冷称当禅。
<br>
<br>　　水落无风夜，猿吟欲雨天。寻师若有路，终作缓归年。
<br>
<br>　　卷514_47  「赠道者」朱庆馀
<br>
<br>　　自识来清瘦，寻常语论真。药成休伏火，符验不传人。
<br>
<br>　　独有年过鹤，曾无病到身。潜教问弟子，居处与谁邻。
<br>
<br>　　卷514_48  「杭州卢录事山亭」朱庆馀
<br>
<br>　　山色满公署，到来诗景饶。解衣临曲榭，隔竹见红蕉。
<br>
<br>　　清漏焚香夕，轻岚视事朝。静中看锁印，高处见迎潮。
<br>
<br>　　曳履庭芜近，当身树叶飘。傍城馀菊在，步入一仙瓢。
<br>
<br>　　卷514_49  「送品上人入秦」朱庆馀
<br>
<br>　　独去何人见，林塘共寂寥。生缘闻磬早，觉路出尘遥。
<br>
<br>　　江雪沾新草，秦园发故条。心知禅定处，石室对芭蕉。
<br>
<br>　　卷514_50  「题蔷薇花」朱庆馀
<br>
<br>　　四面垂条密，浮阴入夏清。绿攒伤手刺，红堕断肠英。
<br>
<br>　　粉著蜂须腻，光凝蝶翅明。雨中看亦好，况复值初晴。
<br>
<br>　　卷514_51  「题胡氏溪亭」朱庆馀
<br>
<br>　　亭与溪相近，无时不有风。涧松生便黑，野藓看多红。
<br>
<br>　　雨足秋声后，山沈夜色中。主人能守静，略与客心同。
<br>
<br>　　卷514_52  「看涛」朱庆馀
<br>
<br>　　不知来远近，但见白峨峨。风雨驱寒玉，鱼龙迸上波。
<br>
<br>　　声长势未尽，晓去夕还过。要路横天堑，其如造化何。
<br>
<br>　　卷514_53  「和刘补阙秋园寓兴之什十首」朱庆馀
<br>
<br>　　闲园清气满，新兴日堪追。隔水蝉鸣后，当檐雁过时。
<br>
<br>　　雨馀槐u重，霜近药苗衰。不以朝簪贵，多将野客期。
<br>
<br>　　谁言高静意，不异在衡茅。竹冷人离洞，天晴鹤出巢。
<br>
<br>　　深篱藏白菌，荒蔓露青匏。几见中宵月，清光坠树梢。
<br>
<br>　　逍遥人事外，杖屦入杉萝。草色寒犹在，虫声晚渐多。
<br>
<br>　　静逢山鸟下，幽称野僧过。几许新开菊，闲从落叶和。
<br>
<br>　　留情清景宴，朝罢有馀闲。蝶散红兰外，萤飞白露间。
<br>
<br>　　墙高微见寺，林静远分山。吟足期相访，残阳自掩关。
<br>
<br>　　深斋尝独处，讵肯厌秋声。翠筱寒愈静，孤花晚更明。
<br>
<br>　　每因逢石坐，多见抱书行。入夜听疏杵，遥知耿此情。
<br>
<br>　　苍翠经宵在，园庐景自深。风凄欲去燕，月思向来砧。
<br>
<br>　　碧石当莎径，寒烟冒竹林。杯瓢闲寄咏，清绝是知音。
<br>
<br>　　门巷唯苔藓，谁言不称贫。台闲人下晚，果熟鸟来频。
<br>
<br>　　石脉潜通井，松枝静离尘。残蔬得晴后，又见一番新。
<br>
<br>　　卷帘天色静，近濑觉衣单。蕉叶犹停翠，桐阴已爽寒。
<br>
<br>　　云从高处望，琴爱静时弹。正去重阳近，吟秋意未阑。
<br>
<br>　　竹径通邻圃，清深称独游。虫丝交影细，藤子坠声幽。
<br>
<br>　　积润苔纹厚，迎寒荠叶稠。闲来寻古画，未废执茶瓯。
<br>
<br>　　风物已萧飒，晚烟生霁容。斜分紫陌树，远隔翠微钟。
<br>
<br>　　宿客论文静，闲灯落烬重。无穷林下意，真得古人风。
<br>
<br>　　卷514_54  「上翰林蒋防舍人」朱庆馀
<br>
<br>　　清重可过知内制，从前礼绝外庭人。看花在处多随驾，
<br>
<br>　　召宴无时不及旬。马自赐来骑觉稳，诗缘得后意长新。
<br>
<br>　　应怜独在文场久，十有馀年浪过春。
<br>
<br>　　卷514_55  「上翰林李舍人」朱庆馀
<br>
<br>　　记得早年曾拜识，便怜孤进赏文章。免令汩没惭时辈，
<br>
<br>　　与作声名彻举场。一自凤池承密旨，今因世路接馀光。
<br>
<br>　　云泥虽隔思长在，纵使无成也不忘。
<br>
<br>　　卷514_56  「题章正字道正新居（孝标）」朱庆馀
<br>
<br>　　独在御楼南畔住，生涯还似旧时贫。全无竹可侵行径，
<br>
<br>　　一半花犹属别人。吟处不妨嫌鼓闹，眼前唯称与僧邻。
<br>
<br>　　近来渐觉青莎巷，车马过从已有尘。
<br>
<br>　　卷514_57  「送李馀及第归蜀」朱庆馀
<br>
<br>　　从得高科名转盛，亦言归去满城知。发时谁不开筵送，
<br>
<br>　　到处人争与马骑。剑路红蕉明栈阁，巴村绿树荫神祠。
<br>
<br>　　乡中后辈游门馆，半是来求近日诗。
<br>
<br>　　卷514_58  「送唐中丞开淘西湖夏日游泛因书示郡人」朱庆馀
<br>
<br>　　萍岸新淘见碧霄，中流相去忽成遥。空馀孤屿来诗景，
<br>
<br>　　无复横槎碍柳条。红旆路幽山翠湿，锦帆风起浪花飘。
<br>
<br>　　共知浸润同雷泽，何虑川源有旱苗。
<br>
<br>　　卷514_59  「过旧宅（一作题王侯废宅）」朱庆馀
<br>
<br>　　古巷戟门谁旧宅，早曾闻说属官家。更无新燕来巢屋，
<br>
<br>　　唯有闲人去看花。空厩欲摧尘满枥，小池初涸草侵沙。
<br>
<br>　　荣华事歇皆如此，立马踟蹰到日斜。
<br>
<br>　　卷514_60  「鄂渚送白舍人赴杭州」朱庆馀
<br>
<br>　　岂知鹦鹉洲边路，得见凤凰池上人。
<br>
<br>　　从此不同诸客礼，故乡西与郡城邻。
<br>
<br>　　卷514_61  「题崔驸马林亭」朱庆馀
<br>
<br>　　选居幽近御街东，易得诗人聚会同。白练鸟飞深竹里，
<br>
<br>　　朱弦琴在乱书中。亭开山色当高枕，楼静箫声落远风。
<br>
<br>　　何事宦涂犹寂寞，都缘清苦道难通。
<br>
<br>　　卷514_62  「赠韩协律」朱庆馀
<br>
<br>　　永日微吟在竹前，骨清唯爱漱寒泉。门闲多有投文客，
<br>
<br>　　身病长无买药钱。岭寺听猿频独宿，湖亭避宴动经年。
<br>
<br>　　亲知尽怪疏荣禄，的是将心暗学禅。
<br>
<br>　　卷514_63  「自萧关望临洮」朱庆馀
<br>
<br>　　玉关西路出临洮，风卷边沙入马毛。寺寺院中无竹树，
<br>
<br>　　家家壁上有弓刀。惟怜战士垂金甲，不尚游人著白袍。
<br>
<br>　　日暮独吟秋色里，平原一望戍楼高。
<br>
<br>　　卷514_64  「送崔约下第归淮南觐省」朱庆馀
<br>
<br>　　远忆拜亲留不住，出门行计与谁同。程涂半是依船上，
<br>
<br>　　请谒多愁值雨中。堰水静连堤树绿，村桥时映野花红。
<br>
<br>　　回期须及来春事，莫便江边逐钓翁。
<br>
<br>　　卷514_65  「羽林郎」朱庆馀
<br>
<br>　　紫髯年少奉恩初，直阁将军尽不如。酒后引兵围百草，
<br>
<br>　　风前驻旆领边书。宅将公主同时赐，官与中郎共日除。
<br>
<br>　　大笑鲁儒年四十，腰间犹未识金鱼。
<br>
<br>　　卷514_66  「归故园」朱庆馀
<br>
<br>　　桑柘骈阗数亩间，门前五柳正堪攀。尊中美酒长须满，
<br>
<br>　　身外浮名总是闲。竹径有时风为扫，柴门无事日常关。
<br>
<br>　　于焉已是忘机地，何用将金别买山。
<br>
<br>　　卷514_67  「同友人看花」朱庆馀
<br>
<br>　　寻花不问春深浅，纵是残红也入诗。
<br>
<br>　　每个树边行一匝，谁家园里最多时。
<br>
<br>　　卷514_68  「种花」朱庆馀
<br>
<br>　　忆昔两京官道上，可怜桃李昼阴垂。
<br>
<br>　　不知谁作巡花使，空记玄宗遣种时。
<br>
<br>　　卷514_69  「早发庐江涂中遇雪寄李侍御」朱庆馀
<br>
<br>　　芦苇声多雁满陂，湿云连野见山稀。
<br>
<br>　　遥知将吏相逢处，半是春城贺雪归。
<br>
<br>　　卷514_70  「登望云亭招友」朱庆馀
<br>
<br>　　日日恐无云可望，不辞逐静望来频。
<br>
<br>　　共知亭下眠云远，解到上头能几人。
<br>
<br>　　卷514_71  「刘补阙西亭晚宴」朱庆馀
<br>
<br>　　虫声已尽菊花干，共立松阴向晚寒。
<br>
<br>　　对酒看山俱惜去，不知斜月下栏干。
<br>
<br>　　卷514_72  「送长安罗少府」朱庆馀
<br>
<br>　　科名再得年犹少，今日休官更觉贤。去国已辞趋府伴，
<br>
<br>　　向家还入渡江船。雪晴新雁斜行出，潮落残云远色鲜。
<br>
<br>　　在处若逢山水住，到时应不及秋前。
<br>
<br>　　卷514_73  「林下招胡长官（一作寄招胡明府）」朱庆馀
<br>
<br>　　语低清貌似休粮，称著朱衣入草堂。
<br>
<br>　　销暑近来无别物，桂阴当午满绳床。
<br>
<br>　　卷514_74  「与真上人一二禅师题玢寺主院」朱庆馀
<br>
<br>　　杖屦相随任处便，不唯空寄上方眠。
<br>
<br>　　归时亦取湖边路，晚映枫林共上船。
<br>
<br>　　卷514_75  「寻僧」朱庆馀
<br>
<br>　　吟背春城出草迟，天晴紫阁赴僧期。
<br>
<br>　　山边树下行人少，一派新泉日午时。
<br>
<br>　　卷514_76  「题王丘长史宅」朱庆馀
<br>
<br>　　更无人吏在门前，不似居官似学仙。药气暗侵朝服上，
<br>
<br>　　花阴晚到簿书边。玉琴闲把看山坐，筒簟长铺与客眠。
<br>
<br>　　时见街中骑瘦马，低头只是为诗篇。
<br>
<br>　　卷514_77  「寄刘少府」朱庆馀
<br>
<br>　　唯爱图书兼古器，在官犹自未离贫。
<br>
<br>　　更闻县去青山近，称与诗人作主人。
<br>
<br>　　卷514_78  「哭胡遇」朱庆馀
<br>
<br>　　寻僧昨日尚相随，忽见绯幡意可知。题处旧诗休更读，
<br>
<br>　　买来新马忆曾骑。不应随分空营奠，终拟求人与立碑。
<br>
<br>　　每向宣阳里中过，遥闻哭临泪先垂。
<br>
<br>　　卷514_79  「自述」朱庆馀
<br>
<br>　　诗人甘寂寞，居处遍苍苔。后夜蟾光满，邻家树影来。
<br>
<br>　　岂知莲帐好，自爱草堂开。愿答相思意，援毫愧不才。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
