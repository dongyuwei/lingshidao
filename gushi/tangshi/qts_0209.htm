<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百零九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百零九
<br>
<br>　　卷209_1  「送萧颖士赴东府得路字」贾邕
<br>
<br>　　子欲适东周，门人盈歧路。高标信难仰，薄官非始务。
<br>
<br>　　绵邈千里途，裴回四郊暮。征车日云远，抚已惭深顾。
<br>
<br>　　卷209_2  「送萧颖士赴东府得适字」刘舟
<br>
<br>　　大名掩诸古，独断无不适。德遂天下宗，官为幕中客。
<br>
<br>　　骊山浮云散，灞岸零雨夕。请业非远期，圆光再生魄。
<br>
<br>　　卷209_3  「送萧颖士赴东府得离字」长孙铸
<br>
<br>　　大德讵可拟，高梧有长离。素怀经纶具，昭世犹安卑。
<br>
<br>　　落日去关外，悠悠隔山陂。我心如浮云，千里相追随。
<br>
<br>　　卷209_4  「送萧颖士赴东府，得还字」房白
<br>
<br>　　夫子高世迹，时人不可攀。今予亦云幸，谬得承温颜。
<br>
<br>　　良策资入幕，遂行从近关。青春灞亭别，此去何时还。
<br>
<br>　　卷209_5  「送萧颖士赴东府，得引字」元晟
<br>
<br>　　吾见夫子德，谁云习相近。数仞不可窥，言味终难尽。
<br>
<br>　　处喧虑常澹，作吏心亦隐。更有嵩少峰，东南为胜引。
<br>
<br>　　卷209_6  「送萧颖士赴东府，得浅字」刘太冲
<br>
<br>　　吾师继微言，赞述在坟典。寸禄聊自资，平生宦情鲜。
<br>
<br>　　逶迟东州路，春草深复浅。日远夫子门，中心曷由展。
<br>
<br>　　卷209_7  「送萧颖士赴东府，得草字」姚发
<br>
<br>　　天生良史笔，浪迹擅文藻。中夏授参谋，东夷愿闻道。
<br>
<br>　　行轩玩春日，饯席藉芳草。幸得师季良，欣留箧笥宝。
<br>
<br>　　卷209_8  「送萧颖士赴东府，得往字」郑愕
<br>
<br>　　斤溪数亩田，素心拟长往。君曲得引，使我缨俗网。
<br>
<br>　　风尘岂不劳，道义成心赏。春郊桃李月，忍此戒征两。
<br>
<br>　　卷209_9  「送萧颖士赴东府，得散字」殷少野
<br>
<br>　　官闲幕府下，聊以任纵诞。文学鲁仲尼，高标嵇中散。
<br>
<br>　　出门时雨润，对酒春风暖。感激知己恩，别离魂欲断。
<br>
<br>　　卷209_10  「送萧颖士赴东府，得君字」邬载
<br>
<br>　　策名十二载，独立先斯文。迩来及门者，半已升青云。
<br>
<br>　　青云岂无姿，黄鹄素不群。一辞芸香吏，几岁沧江濉
<br>
<br>　　散职既不羁，天听亦昭闻。虽承急贤诏，未谒陶唐君。
<br>
<br>　　薄俸还自急，此言那足云。和风媚东郊，时物滋南薰。
<br>
<br>　　蕙草正可摘，豫章犹未分。宗师忽千里，使我心氛氲。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
