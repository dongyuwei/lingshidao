<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百九十九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百九十九
<br>
<br>　　卷299_1  「送人游塞」王建
<br>
<br>　　初晴天堕丝，晚色上春枝。城下路分处，边头人去时。
<br>
<br>　　停车数行日，劝酒问回期。亦是茫茫客，还从此别离。
<br>
<br>　　卷299_2  「塞上逢故人」王建
<br>
<br>　　百战一身在，相逢白发生。何时得乡信，每日算归程。
<br>
<br>　　走马登寒垄，驱羊入废城。羌笳三两曲，人醉海西营。
<br>
<br>　　卷299_3  「南中」王建
<br>
<br>　　天南多鸟声，州县半无城。野市依蛮姓，山村逐水名。
<br>
<br>　　瘴烟沙上起，阴火雨中生。独有求珠客，年年入海行。
<br>
<br>　　卷299_4  「汴路水驿」王建
<br>
<br>　　晚泊水边驿，柳塘初起风。蛙鸣蒲叶下，鱼入稻花中。
<br>
<br>　　去舍已云远，问程犹向东。近来多怨别，不与少年同。
<br>
<br>　　卷299_5  「淮南使回留别窦侍御」王建
<br>
<br>　　恋恋春恨结，绵绵淮草深。病身愁至夜，远道畏逢阴。
<br>
<br>　　忽逐酒杯会，暂同风景心。从今一分散，还是晓枝禽。
<br>
<br>　　卷299_6  「汴路即事」王建
<br>
<br>　　千里河烟直，青槐夹岸长。天涯同此路，人语各殊方。
<br>
<br>　　草市迎江货，津桥税海商。回看故宫柳，憔悴不成行。
<br>
<br>　　卷299_7  「山居」王建
<br>
<br>　　屋在瀑泉西，茅檐下有溪。闭门留野鹿，分食养山鸡。
<br>
<br>　　桂熟长收子，兰生不作畦。初开洞中路，深处转松梯。
<br>
<br>　　卷299_8  「醉后忆山中故人（一作故人山中）」王建
<br>
<br>　　花开草复秋，云水自悠悠。因醉暂无事，在山难免愁。
<br>
<br>　　遇晴须看月，斗健且登楼。暗想山中伴，如今尽白头。
<br>
<br>　　卷299_9  「送流人」王建
<br>
<br>　　见说长沙去，无亲亦共愁。阴云鬼门夜，寒雨瘴江秋。
<br>
<br>　　水国山魈引，蛮乡洞主留。渐看归处远，垂白住炎州。
<br>
<br>　　卷299_10  「贫居」王建
<br>
<br>　　眼底贫家计，多时总莫嫌。蠹生腾药纸，字暗换书签。
<br>
<br>　　避雨拾黄叶，遮风下黑帘。近来身不健，时就六壬占。
<br>
<br>　　卷299_11  「过赵居士拟置草堂处所」王建
<br>
<br>　　休师竹林北，空可两三间。虽爱独居好，终来相伴闲。
<br>
<br>　　犹嫌近前树，为碍看南山。的有深耕处，春初须早还。
<br>
<br>　　卷299_12  「新开望山处」王建
<br>
<br>　　新开望山处，今朝减病眠。应移千里道，犹自数峰偏。
<br>
<br>　　故欲遮春巷，还来绕暮天。老夫行步弱，免到寺门前。
<br>
<br>　　卷299_13  「题东华观」王建
<br>
<br>　　路尽烟水外，院门题上清。鹤雏灵解语，琼叶软无声。
<br>
<br>　　白发道心熟，黄衣仙骨轻。寂寥虚境里，何处觅长生。
<br>
<br>　　卷299_14  「饭僧」王建
<br>
<br>　　别屋炊香饭，薰辛不入家。温泉调葛面，净手摘藤花。
<br>
<br>　　蒲除青叶，芹齑带紫芽。愿师常伴食，消气有姜茶。
<br>
<br>　　卷299_15  「照镜」王建
<br>
<br>　　忽自见憔悴，壮年人亦疑。发缘多病落，力为不行衰。
<br>
<br>　　暖手揉双目，看图引四肢。老来真爱道，所恨觉还迟。
<br>
<br>　　卷299_16  「归昭应留别城中」王建
<br>
<br>　　喜得近京城，官卑意亦荣。并床欢未定，离室思还生。
<br>
<br>　　计拙偷闲住，经过买日行。如无自来分，一驿是遥程。
<br>
<br>　　卷299_17  「答寄芙蓉冠子」王建
<br>
<br>　　一学芙蓉叶，初开映水幽。虽经小儿手，不称老夫头。
<br>
<br>　　枕上眠常戴，风前醉恐柔。明年有闺阁，此样必难求。
<br>
<br>　　卷299_18  「长安春游」王建
<br>
<br>　　骑马傍闲坊，新衣著雨香。桃花红粉醉，柳树白云狂。
<br>
<br>　　不觉愁春去，何曾得日长。牡丹相次发，城里又须忙。
<br>
<br>　　卷299_19  「冬夜感怀」王建
<br>
<br>　　晚年恩爱少，耳目静于僧。竟夜不闻语，空房唯有灯。
<br>
<br>　　气嘘寒被湿，霜入破窗凝。断得人间事，长如此亦能。
<br>
<br>　　卷299_20  「初到昭应呈同僚」王建
<br>
<br>　　白发初为吏，有惭年少郎。自知身上拙，不称世间忙。
<br>
<br>　　秋雨悬墙绿，暮山宫树黄。同官若容许，长借老僧房。
<br>
<br>　　卷299_21  「县丞厅即事」王建
<br>
<br>　　宫殿半山上，人家高下居。古厅眠受魇，老吏语多虚。
<br>
<br>　　雨水洗荒竹，溪沙填废渠。圣朝收外府，皆自九天除。
<br>
<br>　　卷299_22  「闲居即事」王建
<br>
<br>　　老病贪光景，寻常不下帘。妻愁耽酒僻，人怪考诗严。
<br>
<br>　　小婢偷红纸，娇儿弄白髯。有时看旧卷，未免意中嫌。
<br>
<br>　　卷299_23  「林居」王建
<br>
<br>　　荒林四面通，门在野田中。顽仆长如客，贫居未胜蓬。
<br>
<br>　　旧绵衣不暖，新草屋多风。唯去山南近，闲亲贩药翁。
<br>
<br>　　卷299_24  「原上新居十三首」王建
<br>
<br>　　新占原头地，本无山可归。荒藤生叶晚，老杏著花稀。
<br>
<br>　　厨舍近泥灶，家人初饱薇。弟兄今四散，何日更相依。
<br>
<br>　　一家榆柳新，四面远无邻。人少愁闻病，庄孤幸得贫。
<br>
<br>　　耕牛长愿饱，樵仆每怜勤。终日忧衣食，何由脱此身。
<br>
<br>　　长安无旧识，百里是天涯。寂寞思逢客，荒凉喜见花。
<br>
<br>　　访僧求贱药，将马中豪家。乍得新蔬菜，朝盘忽觉奢。
<br>
<br>　　鸡鸣村舍遥，花发亦萧条。野竹初生笋，溪田未得苗。
<br>
<br>　　家贫僮仆瘦，春冷菜蔬焦。甘分长如此，无名在圣朝。
<br>
<br>　　春来梨枣尽，啼哭小儿饥。邻富鸡常去，庄贫客渐稀。
<br>
<br>　　借牛耕地晚，卖树纳钱迟。墙下当官路，依山补竹篱。
<br>
<br>　　自扫一间房，唯铺独卧床。野羹溪菜滑，山纸水苔香。
<br>
<br>　　陈药初和白，新经未入黄。近来心力少，休读养生方。
<br>
<br>　　拟作读经人，空房置净巾。锁茶藤箧密，曝药竹床新。
<br>
<br>　　老病应随业，因缘不离身。焚香向居士，无计出诸尘。
<br>
<br>　　移家近住村，贫苦自安存。细问梨果植，远求花药根。
<br>
<br>　　倩人开废井，趁犊入新园。长爱当山立，黄昏不闭门。
<br>
<br>　　和暖绕林行，新贫足喜声。扫渠忧竹旱，浇地引兰生。
<br>
<br>　　山客凭栽树，家僮使入城。门前粉壁上，书著县官名。
<br>
<br>　　住处钟鼓外，免争当路桥。身闲时却困，儿病可来娇。
<br>
<br>　　鸡睡日阳暖，蜂狂花艳烧。长安足门户，叠叠看登朝。
<br>
<br>　　近来年纪到，世事总无心。古碣凭人拓，闲诗任客吟。
<br>
<br>　　送经还野苑，移石入幽林。谷口春风恶，梨花盖地深。
<br>
<br>　　懒更学诸馀，林中扫地居。腻衣穿不洗，白发短慵梳。
<br>
<br>　　苦相常多泪，劳生自悟虚。闲行人事绝，亲故亦无书。
<br>
<br>　　住处去山近，傍园麋鹿行。野桑穿井长，荒竹过墙生。
<br>
<br>　　新识邻里面，未谙村社情。石田无力及，贱赁与人耕。
<br>
<br>　　卷299_25  「送李评事使蜀」王建
<br>
<br>　　劝酒不依巡，明朝万里人。转江云栈细，近驿板桥新。
<br>
<br>　　石冷啼猿影，松昏戏鹿尘。少年为客好，况是益州春。
<br>
<br>　　卷299_26  「新修道居」王建
<br>
<br>　　世间无所入，学道处新成。两面有山色，六时闻磬声。
<br>
<br>　　闲加经遍数，老爱字分明。若得离烦恼，焚香过一生。
<br>
<br>　　卷299_27  「赠洪誓师」王建
<br>
<br>　　老僧真古画，闲坐语中听。识病方书圣，谙山草木灵。
<br>
<br>　　人来多施药，愿满不持经。相伴寻溪竹，秋苔袜履青。
<br>
<br>　　卷299_28  「题法云禅院僧」王建
<br>
<br>　　不剃头多日，禅来白发长。合村迎住寺，同学乞修房。
<br>
<br>　　觉少持经力，忧无养病粮。上山犹得在，自解衲衣裳。
<br>
<br>　　卷299_29  「赠溪翁」王建
<br>
<br>　　溪田借四邻，不省解忧身。看日和仙药，书符救病人。
<br>
<br>　　伴僧斋过夏，中酒卧经旬。应得丹砂力，春来黑发新。
<br>
<br>　　卷299_30  「谢李续主簿」王建
<br>
<br>　　馆舍幸相近，因风及病身。一官虽隔水，四韵是同人。
<br>
<br>　　衰卧朦胧晓，贫居冷落春。少年无不好，莫恨满头尘。
<br>
<br>　　卷299_31  「寒食（一作张籍诗）」王建
<br>
<br>　　田舍清明日，家家出火迟。白衫眠古巷，红索搭高枝。
<br>
<br>　　纱带生难结，铜钗重欲垂。斩新衣踏尽，还似去年时。
<br>
<br>　　卷299_32  「贻小尼师」王建
<br>
<br>　　新剃青头发，生来未扫眉。身轻礼拜稳，心慢记经迟。
<br>
<br>　　唤起犹侵晓，催斋已过时。春晴阶下立，私地弄花枝。
<br>
<br>　　卷299_33  「惜欢」王建
<br>
<br>　　当欢须且欢，过后买应难。岁去停灯守，花开把火看。
<br>
<br>　　狂来欺酒浅，愁尽觉天宽。次第头皆白，齐年人已残。
<br>
<br>　　卷299_34  「山中惜花」王建
<br>
<br>　　忽看花渐稀，罪过酒醒时。寻觅风来处，惊张夜落时。
<br>
<br>　　游丝缠故蕊，宿夜守空枝。开取当轩地，年年树底期。
<br>
<br>　　卷299_35  「和武门下伤韦令孔雀」王建
<br>
<br>　　孤号秋阁阴，韦令在时禽。觅伴海山黑，思乡橘柚深。
<br>
<br>　　举头闻旧曲，顾尾惜残金。憔悴不飞去，重君池上心。
<br>
<br>　　卷299_36  「题所赁宅牡丹花」王建
<br>
<br>　　赁宅得花饶，初开恐是妖。粉光深紫腻，肉色退红娇。
<br>
<br>　　且愿风留著，惟愁日炙鳌？闪零落蕊，收取作香烧。
<br>
<br>　　卷299_37  「隐者居」王建
<br>
<br>　　山人住处高，看日上蟠桃。雪缕青山脉，云生白鹤毛。
<br>
<br>　　朱书护身咒，水e断邪刀。何物中长食，胡麻慢火熬。
<br>
<br>　　卷299_38  「昭应官舍」王建
<br>
<br>　　绕厅春草合，知道县家闲。行见雨遮院，卧看人上山。
<br>
<br>　　避风新浴后，请假未醒间。朝客轻卑吏，从他不往还。
<br>
<br>　　卷299_39  「送严大夫赴桂州」王建
<br>
<br>　　岭头分界候，一半属湘潭。水驿门旗出，山恋洞主参。
<br>
<br>　　辟邪犀角重，解酒荔枝甘。莫叹京华远，安南更有南。
<br>
<br>　　卷299_40  「望行人」王建
<br>
<br>　　自从江树秋，日日望江楼。梦见离珠浦，书来在桂州。
<br>
<br>　　不同鱼比目，终恨水分流。久不开明镜，多应是白头。
<br>
<br>　　卷299_41  「塞上」王建
<br>
<br>　　漫漫复凄凄，黄沙暮渐迷。人当故乡立，马过旧营嘶。
<br>
<br>　　断雁逢冰碛，回军占雪溪。夜来山下哭，应是送降奚。
<br>
<br>　　卷299_42  「杜中丞书院新移小竹」王建
<br>
<br>　　此地本无竹，远从山寺移。经年求养法，隔日记浇时。
<br>
<br>　　嫩绿卷新叶，残黄收故枝。色经寒不动，声与静相宜。
<br>
<br>　　爱护出常数，稀稠看自知。贫来缘未有，客散独行迟。
<br>
<br>　　卷299_43  「同于汝锡赏白牡丹」王建
<br>
<br>　　晓日花初吐，春寒白未凝。月光裁不得，苏合点难胜。
<br>
<br>　　柔腻于云叶，新鲜掩鹤膺。统心黄倒晕，侧茎紫重棱。
<br>
<br>　　乍敛看如睡，初开问欲应。并香幽蕙死，比艳美人憎。
<br>
<br>　　价数千金贵，形相两眼疼。自知颜色好，愁被彩光凌。
<br>
<br>　　卷299_44  「送吴郎中赴忠州」王建
<br>
<br>　　西台复南省，清白上天知。家每因穷散，官多为直移。
<br>
<br>　　遥边过驿近，买药出城迟。朝野凭人别，亲情伴酒悲。
<br>
<br>　　故园愁去后，白发想回时。何处忠州界，山头卓望旗。
<br>
<br>　　卷299_45  「照镜」王建
<br>
<br>　　终日自缠绕，此身无适缘。万愁生旅夜，百病凑衰年。
<br>
<br>　　少睡憎明屋，慵行待暖天。痒头梳有虱，风耳炙闻蝉。
<br>
<br>　　摇白方多错，回金法不全。家贫何所恋，时在老僧边。
<br>
<br>　　卷299_46  「秋日送杜虔州」王建
<br>
<br>　　忆得宿新宅，别来馀蕙香。初闻守郡远，一日卧空床。
<br>
<br>　　野驿烟火湿，路人消息狂。山楼添鼓角，村栅立旗枪。
<br>
<br>　　晚渚露荷败，早衙风桂凉。谢家章句出，江月少辉光。
<br>
<br>　　卷299_47  「送郑权尚书南海」王建
<br>
<br>　　七郡双旌贵，人皆不忆回。戍头龙脑铺，关口象牙堆。
<br>
<br>　　敕设薰炉出，蛮辞咒节开。市喧山贼破，金贱海船来。
<br>
<br>　　白奂壹抑，红蕉处处栽。已将身报国，莫起望乡台。
<br>
<br>　　卷299_48  「题别遗爱草堂兼呈李十使君（李十亦尝隐庐山白鹿洞）」王建
<br>
<br>　　曾住炉峰下，书堂对药台。斩新萝径合，依旧竹窗开。
<br>
<br>　　砌水亲看决，池荷手自栽。五年方暂至，一宿又须回。
<br>
<br>　　纵未长归得，犹胜不到来。君家白鹿洞，闻道亦生苔。
<br>
<br>　　卷299_49  「赏牡丹」王建
<br>
<br>　　此花名价别，开艳益皇都。香遍苓菱死，红烧踯躅枯。
<br>
<br>　　软光笼细脉，妖色暖鲜肤。满蕊攒黄粉，含棱缕绛苏。
<br>
<br>　　好和薰御服，堪画入宫图。晚态愁新妇，残妆望病夫。
<br>
<br>　　教人知个数，留客赏斯须。一夜轻风起，千金买亦无。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
