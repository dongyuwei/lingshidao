<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百一十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷八百一十
<br>
<br>　　卷810_1  「听莺歌」灵澈
<br>
<br>　　新莺傍檐晓更悲，孤音清泠啭素枝。口边血出语未尽，
<br>
<br>　　岂是怨恨人不知。不食枯桑葚，不衔苦李花。偶然弄枢机，
<br>
<br>　　婉转凌烟霞。众雏飞鸣何R促，自觇游蜂啄枯木。
<br>
<br>　　玄猿何事朝夜啼，白鹭长在汀洲宿。黑雕黄鹤岂不高，
<br>
<br>　　金笼玉钩伤羽毛。三江七泽去不得，风烟日暮生波涛。
<br>
<br>　　飞去来，莫上高城头，莫下空园里。城头鸱乌拾膻腥，
<br>
<br>　　空园燕雀争泥滓。愿当结舌含白云，五月六月一声不可闻。
<br>
<br>　　卷810_2  「归湖南作」灵澈
<br>
<br>　　山边水边待月明，暂向人间借路行。
<br>
<br>　　如今还向山边去，只有湖水无行路。
<br>
<br>　　卷810_3  「初到汀州」灵澈
<br>
<br>　　初放到沧洲，前心讵解愁。旧交容不拜，临老学梳头。
<br>
<br>　　禅室白云去，故山明月秋。几年犹在此，北户水南流。
<br>
<br>　　卷810_4  「九日和于使君思上京亲故」灵澈
<br>
<br>　　清晨有高会，宾从出东方。楚俗风烟古，汀洲草木凉。
<br>
<br>　　山情来远思，菊意在重阳。心忆华池上，从容鸳鹭行。
<br>
<br>　　卷810_5  「送道虔上人游方」灵澈
<br>
<br>　　律仪通外学，诗思入玄关。烟景随缘到，风姿与道闲。
<br>
<br>　　贯花留净室，咒水度空山。谁识浮云意，悠悠天地间。
<br>
<br>　　卷810_6  「送鉴供奉归蜀宁亲」灵澈
<br>
<br>　　林间出定恋庭闱，圣主恩深暂许归。双树欲辞金锡冷，
<br>
<br>　　四花犹向玉阶飞。梁山拂汉分清境，蜀雪和烟惹翠微。
<br>
<br>　　此去不须求彩服，紫衣全胜老莱衣。
<br>
<br>　　卷810_7  「天姥岑望天台山」灵澈
<br>
<br>　　天台众峰外，华顶当寒空。有时半不见，崔嵬在云中。
<br>
<br>　　卷810_8  「远公墓」灵澈
<br>
<br>　　古墓石棱棱，寒云晚景凝。空悲虎溪月，不见雁门僧。
<br>
<br>　　卷810_9  「宿东林寺（一作云门雪夜）」灵澈
<br>
<br>　　天寒猛虎叫岩雪，林下无人空有月。
<br>
<br>　　千年像教今不闻，焚香独为鬼神说。
<br>
<br>　　卷810_10  「简寂观」灵澈
<br>
<br>　　古松古柏岩壁间，猿攀鹤巢古枝折。
<br>
<br>　　五月有霜六月寒，时见山翁来取雪。
<br>
<br>　　卷810_11  「元日观郭将军早朝」灵澈
<br>
<br>　　欲曙九衢人更多，千条香烛照星河。
<br>
<br>　　今朝始见金吾贵，车马纵横避玉珂。
<br>
<br>　　卷810_12  「东林寺酬韦丹刺史」灵澈
<br>
<br>　　年老心闲无外事，麻衣草座亦容身。
<br>
<br>　　相逢尽道休官好，林下何曾见一人。
<br>
<br>　　卷810_13  「东林寺寄包侍御」灵澈
<br>
<br>　　古殿清阴山木春，池边石一观身。
<br>
<br>　　谁能来此焚香坐，共作垆峰二十人。
<br>
<br>　　卷810_14  「西林寄杨公」灵澈
<br>
<br>　　日日爱山归已迟，闲闲空度少年时。
<br>
<br>　　余身定寄林中老，心与长松片石期。
<br>
<br>　　卷810_15  「答徐广叔四问」灵澈
<br>
<br>　　童子出家无第行，随师乞食遣称名。
<br>
<br>　　长沙岂敢论年几，绛老惟知甲子生。
<br>
<br>　　卷810_16  「闻李处士亡」灵澈
<br>
<br>　　时时闻说故人死，日日自悲随老身。
<br>
<br>　　白发不生应不得，青山长在属何人。
<br>
<br>　　卷810_17  「句」灵澈
<br>
<br>　　松树有死枝，冢上唯莓苔。石门无人入，古木花不开。
<br>
<br>　　（《道边古坟》）
<br>
<br>　　绿竹岁寒在，故人衰老多。（《答范校书》）
<br>
<br>　　月色静中见，泉声深处闻。（《石帆山》）
<br>
<br>　　古观茅山下，诸峰欲曙时。真人是黄子，玉堂生紫芝。
<br>
<br>　　（《题李尊师堂》）
<br>
<br>　　禅门至六祖，衣钵无人得。（《题曹溪能大师奖山居》）
<br>
<br>　　古墓碑表折，荒垄松柏稀。（《伤古墓》）
<br>
<br>　　秋深知气正，家近觉山寒。（《登梨岭望越中》）
<br>
<br>　　山僧不记重阳日，因见茱萸忆去年。（《九日》）
<br>
<br>　　今非古狱下，莫向斗边看。（《宿延平怀古》）
<br>
<br>　　海月生残夜，江春入暮年。
<br>
<br>　　窗风枯砚水，山雨慢琴弦。（见《雪浪斋日记》）
<br>
<br>　　卷810_18  「湘夫人祠」大易
<br>
<br>　　灵祠古木合，波扬大江濉Ｎ础跸婺嫌辏知为何处云。
<br>
<br>　　苔痕涩珠履，草色妒罗裙。妙鼓彤云瑟，羁臣不可闻。
<br>
<br>　　卷810_19  「赠司空拾遗」大易
<br>
<br>　　侍臣何事辞云陛，江上微云见雪花。望阁未承丹凤诏，
<br>
<br>　　掩门空对楚人家。陈琳草奏才还在，王粲登楼兴未赊。
<br>
<br>　　高馆更容尘外客，仍令归路待瑶华。
<br>
<br>　　卷810_20  「寄钱郎中」法照
<br>
<br>　　闭门深树里，闲足鸟来过。五马不复贵，一僧谁奈何。
<br>
<br>　　药苗家自有，香饭乞时多。寄语婵娟客，将心向薜萝。
<br>
<br>　　卷810_21  「送清江上人」法照
<br>
<br>　　越人僧体古，清虑洗尘劳。一国诗名远，多生律行高。
<br>
<br>　　见山援葛，避世著方袍。早晚云门去，侬应逐尔曹。
<br>
<br>　　卷810_22  「送无著禅师归新罗」法照
<br>
<br>　　万里归乡路，随缘不算程。寻山百衲弊，过海一杯轻。
<br>
<br>　　夜宿依云色，晨斋就水声。何年持贝叶，却到汉家城。
<br>
<br>　　卷810_23  「游元象泊」释
<br>
<br>　　空水潮色净，澹然湖上心。舳舻轻且进，汀洲如可寻。
<br>
<br>　　秋风洄溯险，落日波涛深。寂寞武陵去，中流方至今。
<br>
<br>　　卷810_24  「北原别业」释
<br>
<br>　　野外车骑绝，古村桑柘阴。流莺出谷静，春草闭门深。
<br>
<br>　　学稼农为业，忘情道作心。因知上皇日，凿井在灵林。
<br>
<br>　　卷810_25  「杂诗」庞蕴
<br>
<br>　　未识龙宫莫说珠，识珠言说与君殊。
<br>
<br>　　空拳只是婴儿信，岂得将来诳老夫。
<br>
<br>　　万法从心起，心生万法生。法生同日了，来去在虚行。
<br>
<br>　　寄语修道人，空生慎勿生。如能达此理，不动出深坑。
<br>
<br>　　极目观前境，寂寞无一人。回头看后底，影亦不随身。
<br>
<br>　　神识苟能无挂碍，廓周法界等虚空。
<br>
<br>　　不假坐禅持戒律，超然解脱岂劳功。
<br>
<br>　　日用事无别，惟吾自偶偕。头头非取舍，处处勿张乖。
<br>
<br>　　朱紫谁为号，青山绝点埃。神通并妙用，运水及搬柴。
<br>
<br>　　十方同聚会，个个学无为。此是选佛场，心空及第归。
<br>
<br>　　焰水无鱼下底钩，觅鱼无处笑君愁。
<br>
<br>　　可怜谷隐老禅伯，被唾如何见亦羞。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
