<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百八十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百八十六
<br>
<br>　　卷686_1  「阌乡寓居十首。阿对泉」吴融
<br>
<br>　　六载抽毫侍禁闱，可堪多病决然归。
<br>
<br>　　五陵年少如相问，阿对泉头一布衣。
<br>
<br>　　卷686_2  「阌乡寓居十首。蛙声」吴融
<br>
<br>　　稚圭伦鉴未精通，只把蛙声鼓吹同。
<br>
<br>　　君听月明人静夜，肯饶天籁与松风。
<br>
<br>　　卷686_3  「阌乡寓居十首。茆堂」吴融
<br>
<br>　　结得茆檐瞰碧溪，闲云之外不同栖。
<br>
<br>　　犹嫌未远函关道，正睡刚闻报晓鸡。
<br>
<br>　　卷686_4  「阌乡寓居十首。清溪」吴融
<br>
<br>　　清溪见底露苍苔，密竹垂藤锁不开。
<br>
<br>　　应是仙家在深处，爱流花片引人来。
<br>
<br>　　卷686_5  「阌乡寓居十首。钓竿」吴融
<br>
<br>　　曾抛钓渚入秦关，今却持竿傍碧滩。
<br>
<br>　　认得旧溪兼旧意，恰如羊祜识金环。
<br>
<br>　　卷686_6  「阌乡寓居十首。山僧」吴融
<br>
<br>　　石臼山头有一僧，朝无香积夜无灯。
<br>
<br>　　近嫌俗客知踪迹，拟向中方断石层。
<br>
<br>　　卷686_7  「阌乡寓居十首。小径」吴融
<br>
<br>　　碍竹妨花一径幽，攀援可到玉峰头。
<br>
<br>　　若教须作康庄好，更有高车驷马忧。
<br>
<br>　　卷686_8  「阌乡寓居十首。闻提壶鸟」吴融
<br>
<br>　　早于批G巧于莺，故国春林足此声。
<br>
<br>　　今在天涯别馆里，为君沽酒复何情。
<br>
<br>　　卷686_9  「阌乡寓居十首。木塔偶题」吴融
<br>
<br>　　西南古刹近芳林，偶得高秋试一吟。
<br>
<br>　　无限黄花衬黄叶，可须春月始伤心。
<br>
<br>　　卷686_10  「阌乡寓居十首。山禽」吴融
<br>
<br>　　碧嶂为家烟外栖，衔红啄翠入芳蹊。
<br>
<br>　　可能知我心无定，频袅花枝拂面啼。
<br>
<br>　　卷686_11  「闻歌」吴融
<br>
<br>　　贯珠一夜奏累累，尽是荀家旧教词。
<br>
<br>　　落尽梁尘肠不断，九原谁报小怜知。
<br>
<br>　　卷686_12  「即席」吴融
<br>
<br>　　竹引丝随袅翠楼，满筵惊动玉关秋。
<br>
<br>　　何人借与丹青笔，画取当时八字愁。
<br>
<br>　　卷686_13  「便殿候对」吴融
<br>
<br>　　宣呼昼入蕊珠宫，玉女窗扉薄雾笼。
<br>
<br>　　待得华胥春梦觉，半竿斜日下厢风。
<br>
<br>　　卷686_14  「南迁途中作七首。登七盘岭二首」吴融
<br>
<br>　　才非贾傅亦迁官，五月驱羸上七盘。
<br>
<br>　　从此自知身计定，不能回首望长安。
<br>
<br>　　七盘岭上一长号，将谓青天鉴郁陶。
<br>
<br>　　近日青天都不鉴，七盘应是未高高。
<br>
<br>　　卷686_15  「南迁途中作七首。渡汉江初尝鳊鱼有作」吴融
<br>
<br>　　啸父知机先忆鱼，季鹰无事已思鲈。
<br>
<br>　　自惭初识查头味，正是栖栖哭阮涂。
<br>
<br>　　卷686_16  「南迁途中作七首。溪翁」吴融
<br>
<br>　　饭稻羹菰晓复昏，碧滩声里长诸孙。
<br>
<br>　　应嗟独上涔阳客，排比椒浆奠楚魂。
<br>
<br>　　卷686_17  「南迁途中作七首。寄友人」吴融
<br>
<br>　　惊魂往往坐疑飘，便好为文慰寂寥。
<br>
<br>　　若待清湘葬鱼了，纵然招得不堪招。
<br>
<br>　　卷686_18  「南迁途中作七首。途中偶怀」吴融
<br>
<br>　　无路能酬国士恩，短亭寂寂到黄昏。
<br>
<br>　　回肠一寸危如线，赖得商山未有猿。
<br>
<br>　　卷686_19  「南迁途中作七首。访贯休上人」吴融
<br>
<br>　　休公为我设兰汤，方便教人学洗肠。
<br>
<br>　　自觉尘缨顿潇洒，南行不复问沧浪。
<br>
<br>　　卷686_20  「鸳鸯」吴融
<br>
<br>　　翠翘红颈覆金衣，滩上双双去又归。
<br>
<br>　　长短死生无两处，可怜黄鹄爱分飞。
<br>
<br>　　卷686_21  「野步」吴融
<br>
<br>　　一曲两曲涧边草，千枝万枝村落花。
<br>
<br>　　携筇深去不知处，几叹山阿隔酒家。
<br>
<br>　　卷686_22  「酬僧」吴融
<br>
<br>　　玉堂全不限常朝，卧待重城宿雾销。
<br>
<br>　　翻忆故山深雪里，满炉枯柏带烟烧。
<br>
<br>　　卷686_23  「买带花樱桃」吴融
<br>
<br>　　粉红轻浅靓妆新，和露和烟别近邻。
<br>
<br>　　万一有情应有恨，一年荣落两家春。
<br>
<br>　　卷686_24  「海棠二首」吴融
<br>
<br>　　太尉园林两树春，年年奔走探花人。
<br>
<br>　　今来独倚荆山看，回首长安落战尘。
<br>
<br>　　云绽霞铺锦水头，占春颜色最风流。
<br>
<br>　　若教更近天街种，马上多逢醉五侯。
<br>
<br>　　卷686_25  「送僧上峡归东蜀」吴融
<br>
<br>　　巴字江流一棹回，紫袈裟是禁中裁。
<br>
<br>　　如从十二峰前过，莫赋佳人殊未来。
<br>
<br>　　卷686_26  「杏花」吴融
<br>
<br>　　春物竞相妒，杏花应最娇。红轻欲愁杀，粉薄似啼销。
<br>
<br>　　愿作南华蝶，翩翩绕此条。
<br>
<br>　　卷686_27  「草」吴融
<br>
<br>　　染亦不可成，画亦不可得。苌弘未死时，应无此颜色。
<br>
<br>　　卷686_28  「和杨侍郎」吴融
<br>
<br>　　目极家山远，身拘禁苑深。烟霄惭暮齿，麋鹿愧初心。
<br>
<br>　　卷686_29  「山居喜友人相访」吴融
<br>
<br>　　秋雨空山夜，非君不此来。高于剡溪雪，一棹到门回。
<br>
<br>　　卷686_30  「远山」吴融
<br>
<br>　　隐隐隔千里，巍巍知几重。平时未能去，梦断一声钟。
<br>
<br>　　卷686_31  「江树」吴融
<br>
<br>　　终日冲奔浪，何年坠乱风。谢公堪入咏，目极在云中。
<br>
<br>　　卷686_32  「蔷薇」吴融
<br>
<br>　　万卉春风度，繁花夏景长。馆娃人尽醉，西子始新妆。
<br>
<br>　　卷686_33  「梅雨」吴融
<br>
<br>　　浑开又密望中迷，乳燕归迟粉竹低。扑地暗来飞野马，
<br>
<br>　　舞风斜去散醯鸡。初从滴沥妨琴榭，渐到潺绕药畦。
<br>
<br>　　少傍海边飘泊处，中庭自有两犁泥。
<br>
<br>　　卷686_34  「登途怀友人」吴融
<br>
<br>　　日落野原秀，雨馀云物闲。清时正愁绝，高处正跻攀。
<br>
<br>　　京洛遥天外，江河战鼓间。孤怀欲谁寄，应望塞鸿还。
<br>
<br>　　卷686_35  「闻蝉」吴融
<br>
<br>　　夏在先催过，秋赊已被迎。自应人不会，莫道物无情。
<br>
<br>　　木叶纵未落，鬓丝还易生。西风正相乱，休上夕阳城。
<br>
<br>　　卷686_36  「秋色」吴融
<br>
<br>　　染不成乾画未销，霏霏拂拂又迢迢。
<br>
<br>　　曾从建业城边路，蔓草寒烟锁六朝。
<br>
<br>　　卷686_37  「自讽」吴融
<br>
<br>　　本是沧洲把钓人，无端三署接清尘。
<br>
<br>　　从来不解长流涕，也渡湘漓作逐臣。
<br>
<br>　　卷686_38  「宿青云驿」吴融
<br>
<br>　　苍黄负谴走商颜，保得微躬出武关。
<br>
<br>　　今夜青云驿前月，伴吟应到落西山。
<br>
<br>　　卷686_39  「秋闻子规」吴融
<br>
<br>　　年年春恨化冤魂，血染枝红压叠繁。
<br>
<br>　　正是西风花落尽，不知何处认啼痕。
<br>
<br>　　卷686_40  「荆南席上闻歌」吴融
<br>
<br>　　迎愁敛黛一声分，吊屈江边日暮闻。
<br>
<br>　　何事遏云翻不定，自缘踪迹爱行云。
<br>
<br>　　卷686_41  「武关」吴融
<br>
<br>　　时来时去若循环，双阖平云谩锁山。只道地教秦设险，
<br>
<br>　　不知天与汉为关。贪生莫作千年计，到了都成一梦闲。
<br>
<br>　　争得便如岩下水，从他兴废自潺潺。
<br>
<br>　　卷686_42  「月夕追事」吴融
<br>
<br>　　曾听豪家碧玉歌，云床冰簟落秋河。月临高阁帘无影，
<br>
<br>　　风过回廊幕有波。屈指尽随云雨散，满头赢得雪霜多。
<br>
<br>　　此时空见清凉影，来伴蛩声咽砌莎。
<br>
<br>　　卷686_43  「上阳宫辞」吴融
<br>
<br>　　苑路青青半是苔，翠华西去未知回。景阳春漏无人报，
<br>
<br>　　太液秋波有雁来。单影可堪明月照，红颜无奈落花催。
<br>
<br>　　谁能赋得长门事，不惜千金奉酒杯。
<br>
<br>　　卷686_44  「送于员外归隐蓝田」吴融
<br>
<br>　　曾吟工部两峰寒，今日星郎得挂冠。吾道不行归始是，
<br>
<br>　　世情如此住应难。围棋已访生云石，把钓先寻急雨滩。
<br>
<br>　　若遇秦时雪髯客，紫芝兼可备朝餐。
<br>
<br>　　卷686_45  「废宅」吴融
<br>
<br>　　风飘碧瓦雨摧垣，却有邻人与锁门。几树好花闲白昼，
<br>
<br>　　满庭荒草易黄昏。放鱼池涸蛙争聚，栖燕梁空雀自喧。
<br>
<br>　　不独凄凉眼前事，咸阳一火便成原。
<br>
<br>　　卷686_46  「湖州晚望」吴融
<br>
<br>　　鼓角迎秋晚韵长，断虹疏雨间微阳。两条溪水分头碧，
<br>
<br>　　四面人家入骨凉。独鸟归时云斗迥，残蝉急处日争忙。
<br>
<br>　　他年若得壶中术，一簇汀洲尽贮将。
<br>
<br>　　卷686_47  「宋玉宅」吴融
<br>
<br>　　草白烟寒半野陂，临江旧宅指遗基。已怀湘浦招魂事，
<br>
<br>　　更忆高唐说梦时。穿径早曾闻客住，登墙岂复见人窥。
<br>
<br>　　今朝送别还经此，吟断当年几许悲。
<br>
<br>　　卷686_48  「春晚书怀」吴融
<br>
<br>　　落尽红芳春意阑，绿芜空锁辟疆园。嫦娥断影霜轮冷，
<br>
<br>　　帝子无踪泪竹繁。未达东邻还绝想，不劳南浦更销魂。
<br>
<br>　　晚来虽共残莺约，争奈风凄又雨昏。
<br>
<br>　　卷686_49  「寄杨侍郎」吴融
<br>
<br>　　云情鹤态莫夸慵，正上仙楼十二重。吟逸易沈T鹊月，
<br>
<br>　　梦长先断景阳钟。奇文已刻金书券，秘语看镌玉检封。
<br>
<br>　　何事春来待归隐，探知溪畔有风松。
<br>
<br>　　卷686_50  「杏花」吴融
<br>
<br>　　粉薄红轻掩敛羞，花中占断得风流。软非因醉都无力，
<br>
<br>　　凝不成歌亦自愁。独照影时临水畔，最含情处出墙头。
<br>
<br>　　裴回尽日难成别，更待黄昏对酒楼。
<br>
<br>　　卷686_51  「宪丞裴公上洛退居有寄二首」吴融
<br>
<br>　　鸿在冥冥已自由，紫芝峰下更高秋。抛来簪绂都如梦，
<br>
<br>　　泥著杯香不为愁。晚树拂檐风脱翠，夜滩当户月和流。
<br>
<br>　　自嗟不得从公去，共上仙家十二楼。
<br>
<br>　　瘦如仙鹤爽风篁，外却尘嚣兴绪长。偶坐几回沈皓月，
<br>
<br>　　闲吟是处到残阳。门前立使修书懒，花下留宾压酒忙。
<br>
<br>　　目断琼林攀不得，一重丹水抵三湘。
<br>
<br>　　卷686_52  「丛祠」吴融
<br>
<br>　　丛祠一炬照秦川，雨散云飞二十年。长路未归萍逐水，
<br>
<br>　　旧居难问草平烟。金鞍正伴桐乡客，粉壁犹怀桂苑仙。
<br>
<br>　　何必向来曾识面，拂尘看字也凄然。
<br>
<br>　　卷686_53  「分水岭」吴融
<br>
<br>　　两派潺不暂停，岭头长泻别离情。南随去马通巴栈，
<br>
<br>　　北逐归人达渭城。澄处好窥双黛影，咽时堪寄断肠声。
<br>
<br>　　紫溪旧隐还如此，清夜梁山月更明。
<br>
<br>　　卷686_54  「赴职西川过便桥书怀寄同年」吴融
<br>
<br>　　平门桥下水东驰，万里从军一望时。乡思旋生芳草见，
<br>
<br>　　客愁何限夕阳知。秦陵无树烟犹锁，汉苑空墙浪欲吹。
<br>
<br>　　不是伤春爱回首，杏坛恩重马迟迟。
<br>
<br>　　卷686_55  「太保中书令军前新楼」吴融
<br>
<br>　　十二阑干压锦城，半空人语落滩声。风流近接平津阁，
<br>
<br>　　气色高含细柳营。尽日卷帘江草绿，有时欹枕雪峰晴。
<br>
<br>　　不知捧诏朝天后，谁此登临看月明。
<br>
<br>　　卷686_56  「玉女庙」吴融
<br>
<br>　　九清何日降仙霓，掩映荒祠路欲迷。愁黛不开山浅浅，
<br>
<br>　　离心长在草萋萋。檐横渌派王馀掷，窗袅红枝杜宇啼。
<br>
<br>　　若得洗头盆置此，靓妆无复碧莲西。
<br>
<br>　　卷686_57  「坤维军前寄江南弟兄」吴融
<br>
<br>　　二年征战剑山秋，家在松江白浪头。关月几时干客泪，
<br>
<br>　　戍烟终日起乡愁。未知辽堞何当下，转觉燕台不易酬。
<br>
<br>　　独羡一声南去雁，满天风雨到汀州。
<br>
<br>　　卷686_58  「核席上献座主侍郎」吴融
<br>
<br>　　暖泉宫里告虔回，略避红尘小宴开。落絮已随流水去，
<br>
<br>　　啼莺还傍夕阳来。草能缘岸侵罗荐，花不容枝蘸玉杯。
<br>
<br>　　莫讶诸生中独醉，感恩伤别正难裁。
<br>
<br>　　卷686_59  「送知古上人」吴融
<br>
<br>　　昔年离别浙河东，多难相逢旧楚宫。振锡才寻三径草，
<br>
<br>　　登船忽挂一帆风。几程村饭添盂白，何处山花照衲红。
<br>
<br>　　不似投荒憔悴客，沧浪无际问渔翁。
<br>
<br>　　卷686_60  「和座主尚书登布善寺楼」吴融
<br>
<br>　　往事何时不系肠，更堪凝睇白云乡。楚王城垒空秋色，
<br>
<br>　　羊祜江山只暝光。林下远分南去马，渡头偏认北归航。
<br>
<br>　　谁知此日凭轩处，一笔工夫胜七襄。
<br>
<br>　　卷686_61  「金桥感事」吴融
<br>
<br>　　太行和雪叠晴空，二月春郊尚朔风。饮马早闻临渭北，
<br>
<br>　　射雕今欲过山东。百年徒有伊川叹，五利宁无魏绛功。
<br>
<br>　　日暮长亭正愁绝，哀笳一曲戍烟中。
<br>
<br>　　卷686_62  「萧县道中」吴融
<br>
<br>　　戍火三笼滞晚程，枯桑系马上寒城。满川落照无人过，
<br>
<br>　　卷地飞蓬有烧明。楚客早闻歌凤德，刘琨休更舞鸡声。
<br>
<br>　　草堂旧隐终归去，寄语岩猿莫晓惊。
<br>
<br>　　卷686_63  「题衮州泗河中石床（李白、杜甫皆此饮咏）」吴融
<br>
<br>　　一片苔床水漱痕，何人清赏动乾坤。谪仙醉后云为态，
<br>
<br>　　野客吟时月作魂。光景不回波自远，风流难问石无言。
<br>
<br>　　迩来多少登临客，千载谁将胜事论。
<br>
<br>　　卷686_64  「禁直偶书」吴融
<br>
<br>　　玉皇新复五城居，仙馆词臣在碧虚。锦砌渐看翻芍药，
<br>
<br>　　锁窗还咏隔蟾蜍。敢期林上灵乌语，贪草云间彩凤书。
<br>
<br>　　争奈沧洲频入梦，白波无际落红蕖。
<br>
<br>　　卷686_65  「送弟东归」吴融
<br>
<br>　　偶持麟笔侍金闺，梦想三年在故溪。祖竹定欺檐雪折，
<br>
<br>　　稚杉应拂栋云齐。谩劳筋力趋丹凤，可有文词咏碧鸡。
<br>
<br>　　此别更无闲事嘱，北山高处谢猿啼。
<br>
<br>　　卷686_66  「和座主尚书春日郊居」吴融
<br>
<br>　　海燕初归朔雁回，静眠深掩百花台。春蔬已为高僧掇，
<br>
<br>　　腊酝还因熟客开。檐外暖丝兼絮堕，槛前轻浪带鸥来。
<br>
<br>　　谢公难避苍生意，自古风流必上台。
<br>
<br>　　卷686_67  「僧舍白牡丹二首」吴融
<br>
<br>　　腻若裁云薄缀霜，春残独自殿群芳。梅妆向日霏霏暖，
<br>
<br>　　纨扇摇风闪闪光。月魄照来空见影，露华凝后更多香。
<br>
<br>　　天生洁白宜清净，何必殷红映洞房。
<br>
<br>　　侯家万朵簇霞丹，若并霜林素艳难。合影只应天际月，
<br>
<br>　　分香多是畹中兰。虽饶百卉争先发，还在三春向后残。
<br>
<br>　　想得惠林凭此槛，肯将荣落意来看。
<br>
<br>　　卷686_68  「八月十五夜禁直寄同僚」吴融
<br>
<br>　　中秋月满尽相寻，独入非烟宿禁林。曾恨人间千里隔，
<br>
<br>　　更堪天上九门深。明涵太液鱼龙定，静锁圆灵象纬沈。
<br>
<br>　　目断枚皋何处在，阑干十二忆登临。
<br>
<br>　　卷686_69  「上巳日花下闲看」吴融
<br>
<br>　　十里香尘扑马飞，碧莲峰下踏青时。云鬟照水和花重，
<br>
<br>　　罗袖抬风惹絮迟。可便无心邀妩媚，还应有泪忆袁熙。
<br>
<br>　　如烟如梦争寻得，溪柳回头万万丝。
<br>
<br>　　卷686_70  「禅院弈棋偶题」吴融
<br>
<br>　　`尘丝雨送微凉，偶出樊笼入道场。半偈已能消万事，
<br>
<br>　　一枰兼得了残阳。寻知世界都如梦，自喜身心甚不忙。
<br>
<br>　　更约西风摇落后，醉来终日卧禅房。
<br>
<br>　　卷686_71  「和张舍人」吴融
<br>
<br>　　玉女盆边雪未销，正多春事莫无l.杏花向日红匀脸，
<br>
<br>　　云带环山白系腰。莺转树头欹枕听，冻开泉眼杖藜挑。
<br>
<br>　　陵迁谷变如须问，控鹤山人字子乔。
<br>
<br>　　卷686_72  「送友赴阙」吴融
<br>
<br>　　故人归去指翔鸾，乐带离声可有欢。驿路两行秋吹急，
<br>
<br>　　渭波千叠夕阳寒。空郊已叹周禾熟，旧苑应寻汉火残。
<br>
<br>　　遥羡从公无一事，探花先醉曲江干。
<br>
<br>　　卷686_73  「过邓城县作」吴融
<br>
<br>　　不用登临足感伤，古来今往尽茫茫。未知尧桀谁臧否，
<br>
<br>　　可便彭殇有短长。楚垒万重多故事，汉波千叠更残阳。
<br>
<br>　　到头一切皆身外，只觉关身是醉乡。
<br>
<br>　　卷686_74  「文德初闻车驾东游」吴融
<br>
<br>　　龙旆丛丛下剑门，还将瑞气入中原。鳌头一荡山虽没，
<br>
<br>　　乌足重安日不昏。晋客已知周礼在，秦人仍喜汉官存。
<br>
<br>　　自怜闲坐渔矶石，万级云台落梦魂。
<br>
<br>　　卷686_75  「子规」吴融
<br>
<br>　　举国繁华委逝川，羽毛飘荡一年年。他山叫处花成血，
<br>
<br>　　旧苑春来草似烟。雨暗不离浓绿树，月斜长吊欲明天。
<br>
<br>　　湘江日暮声凄切，愁杀行人归去船。
<br>
<br>　　卷686_76  「简州归降贺京兆公」吴融
<br>
<br>　　分栋山前曙色开，三千铁骑简州回。云间堕箭飞书去，
<br>
<br>　　风里擎竿露布来。古谓伐谋为上策，今看静胜自中台。
<br>
<br>　　功名一似淮西事，只是元臣不姓裴。
<br>
<br>　　卷686_77  「登汉州城楼」吴融
<br>
<br>　　雨馀秋色拂孤城，远目凝时万象清。叠翠北来千嶂尽，
<br>
<br>　　漫流东去一江平。从军固有荆州乐，怀古能无岘首情。
<br>
<br>　　欲下阑干一回首，乌归帆没戍烟明。
<br>
<br>　　卷686_78  「岐下寓居见槐花落因寄从事」吴融
<br>
<br>　　才开便落不胜黄，覆著庭莎衬夕阳。只共蝉催双鬓老，
<br>
<br>　　可知人已十年忙。晓窗须为吟秋兴，夜枕应教梦帝乡。
<br>
<br>　　蜀国马卿看从猎，肯将闲事入凄凉。
<br>
<br>　　卷686_79  「和人有感」吴融
<br>
<br>　　莫愁家住石城西，月坠星沈客到迷。一院无人春寂寂，
<br>
<br>　　九原何处草萋萋。香魂未散烟笼水，舞袖休翻柳拂堤。
<br>
<br>　　兰棹一移风雨急，流莺千万莫长啼。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
