<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百三十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷三百三十五
<br>
<br>　　卷335_1  「享惠昭太子庙乐章（亚献终献）」裴度
<br>
<br>　　重轮始发祥，齿胄方兴学。冥然升紫府，铿尔荐清乐。
<br>
<br>　　奠兄萝跋悖在庭纷羽a.礼成神既醉，仿佛缑山鹤。
<br>
<br>　　卷335_2  「夏日对雨」裴度
<br>
<br>　　登楼逃盛夏，万象正埃尘。对面雷嗔树，当街雨趁人。
<br>
<br>　　檐疏蛛网重，地湿燕泥新。吟罢清风起，荷香满四邻。
<br>
<br>　　卷335_3  「白二十二侍郎有双鹤留在洛下予西园多野水长松…请之」裴度
<br>
<br>　　闻君有双鹤，羁旅洛城东。未放归仙去，何如乞老翁。
<br>
<br>　　且将临野水，莫闭在樊笼。好是长鸣处，西园白露中。
<br>
<br>　　卷335_4  「窦七中丞见示初至夏口献元戎诗，辄戏和之」裴度
<br>
<br>　　出佐青油幕，来吟白雪篇。须为九皋鹤，莫上五湖船。
<br>
<br>　　故态君应在，新诗我亦便。元侯看再入，好被暂流连。
<br>
<br>　　卷335_5  「酬张秘书因寄马赠诗」裴度
<br>
<br>　　满城驰逐皆求马，古寺闲行独与君。代步本惭非逸足，
<br>
<br>　　缘情何幸枉高文。若逢佳丽从将换，莫共驽骀角出群。
<br>
<br>　　飞控著鞭能顾我，当时王粲亦从军。
<br>
<br>　　卷335_6  「真慧寺（五祖道场）」裴度
<br>
<br>　　遍寻真迹蹑莓苔，世事全抛不忍回。上界不知何处去，
<br>
<br>　　西天移向此间来。岩前芍药师亲种，岭上青松佛手栽。
<br>
<br>　　更有一般人不见，白莲花向半天开。
<br>
<br>　　卷335_7  「中书即事」裴度
<br>
<br>　　有意效承平，无功答圣明。灰心缘忍事，霜鬓为论兵。
<br>
<br>　　道直身还在，恩深命转轻。盐梅非拟议，葵藿是平生。
<br>
<br>　　白日长悬照，苍蝇谩发声。高阳旧田里，终使谢归耕。
<br>
<br>　　卷335_8  「中和节诏赐公卿尺（贞元八年宏词）」裴度
<br>
<br>　　阳和行庆赐，尺度及群公。荷宠承佳节，倾心立大中。
<br>
<br>　　短长思合制，远近贵攸同。共仰财成德，将酬分寸功。
<br>
<br>　　作程施有政，垂范播无穷。愿续南山寿，千春奉圣躬。
<br>
<br>　　卷335_9  「至日登乐游园」裴度
<br>
<br>　　阴律随寒改，阳和应节生。祥云观魏阙，瑞气映秦城。
<br>
<br>　　验炭论时政，书云受岁盈。晷移长日至，雾敛远霄清。
<br>
<br>　　景暖仙梅动，风柔御柳倾。那堪封得意，空对物华情。
<br>
<br>　　卷335_10  「奉酬中书相公至日圆丘摄事合于中书后阁宿斋…之作」裴度
<br>
<br>　　翼亮登三命，谟猷本一心。致斋移秘府，祗事见冲襟。
<br>
<br>　　皓月当延阁，祥风自禁林。相庭方积玉，王度已如金。
<br>
<br>　　运偶唐虞盛，情同丙魏深。幽兰与白雪，何处寄庸音。
<br>
<br>　　卷335_11  「太原题厅壁」裴度
<br>
<br>　　危事经非一，浮荣得是空。白头官舍里，今日又春风。
<br>
<br>　　卷335_12  「溪居」裴度
<br>
<br>　　门径俯清溪，茅檐古木齐。红尘飘不到，时有水禽啼。
<br>
<br>　　卷335_13  「喜遇刘二十八」裴度
<br>
<br>　　病来佳兴少，老去旧游稀。笑语纵横作，杯觞络绎飞。
<br>
<br>　　卷335_14  「送刘」裴度
<br>
<br>　　不归丹掖去，铜竹漫云云。惟喜因过我，须知未贺君。
<br>
<br>　　卷335_15  「再送」裴度
<br>
<br>　　顷来多谑浪，此夕任喧纷。故态犹应在，行期未要闻。
<br>
<br>　　卷335_16  「凉风亭睡觉」裴度
<br>
<br>　　饱食缓行新睡觉，一瓯新茗侍儿煎。
<br>
<br>　　脱巾斜倚绳床坐，风送水声来耳边。
<br>
<br>　　卷335_17  「雪中讶诸公不相访」裴度
<br>
<br>　　忆昨雨多泥又深，犹能携妓远过寻。
<br>
<br>　　满空乱雪花相似，何事居然无赏心。
<br>
<br>　　卷335_18  「傍水闲行」裴度
<br>
<br>　　闲馀何处觉身轻，暂脱朝衣傍水行。
<br>
<br>　　鸥鸟亦知人意静，故来相近不相惊。
<br>
<br>　　卷335_19  「句」裴度
<br>
<br>　　两人同日事征西，今日君先奉紫泥。
<br>
<br>　　待平贼垒报天子，莫指仙山示武夫。
<br>
<br>　　野人不识中书令，唤作陶家与谢家。（《题南庄》）。
<br>
<br>　　君若有心求逸足，我还留意在名姝。（答白居易求马）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
