<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷九
<br>
<br>　　卷9_1  「丈人观」徐氏
<br>
<br>　　早与元妃慕至化，同跻灵岳访真仙。当时信有壶中景，
<br>
<br>　　今日亲来洞里天。仪仗影空寥廓外，金丝声揭翠微巅。
<br>
<br>　　惟惭未致华胥理，徒卜升平万万年。
<br>
<br>　　卷9_2  「玄都观」徐氏
<br>
<br>　　千寻绿嶂夹流溪，登眺因知海岳低。瀑布迸舂青石碎，
<br>
<br>　　轮茵横翦翠峰齐。步黏苔藓龙桥滑，日闭烟罗鸟径迷。
<br>
<br>　　莫道穹天无路到，此山便是碧云梯。
<br>
<br>　　卷9_3  「丈人观谒先帝御容」徐氏
<br>
<br>　　圣帝归梧野，躬来谒圣颜。旋登三径路，似陟九嶷山。
<br>
<br>　　日照堆岚迥，云横积翠间。期修封禅礼，方俟再跻攀。
<br>
<br>　　卷9_4  「题金华宫」徐氏
<br>
<br>　　再到金华顶，玄都访道回。云披分景象，黛锁显楼台。
<br>
<br>　　雨涤前山净，风吹去路开。翠屏夹流水，何必羡蓬莱。
<br>
<br>　　卷9_5  「丹景山至德寺」徐氏
<br>
<br>　　周回云水游丹景，因与真妃眺上方。晴日晓升金晃曜，
<br>
<br>　　寒泉夜落玉丁当。松梢月转琴栖影，柏径风牵麝食香。
<br>
<br>　　虔ち铢宜铸祝，惟祈圣祉保遐昌。
<br>
<br>　　卷9_6  「题彭州阳平化」徐氏
<br>
<br>　　寻真游胜境，巡礼到阳平。水远波澜碧，山高气象清。
<br>
<br>　　殿严孙氏貌，碑暗系师名。夜月登坛醮，松风森磬声。
<br>
<br>　　卷9_7  「三学山夜看圣灯」徐氏
<br>
<br>　　虔祷游灵境，元妃夙志同。玉香焚静夜，银烛炫辽空。
<br>
<br>　　泉漱云根月，钟敲桧杪风。印金标圣迹，飞石显神功。
<br>
<br>　　满望天涯极，平临日脚红。猿来斋石上，僧集讲筵中。
<br>
<br>　　顿作超三界，浑疑证六通。愿成修偃化，社稷保延洪。
<br>
<br>　　卷9_8  「题天回驿」徐氏
<br>
<br>　　周游灵境散幽情，千里江山暂得行。
<br>
<br>　　所恨风光看未足，却驱金翠入龟城。
<br>
<br>　　卷9_9  「丈人观（以下为太妃时作）」徐氏
<br>
<br>　　获陪翠辇喜殊常，同涉仙坛岂厌长。
<br>
<br>　　不羡乘鸾入烟雾，此中便是五云乡。
<br>
<br>　　卷9_10  「玄都观」徐氏
<br>
<br>　　登寻丹壑到玄都，接日红霞照座隅。
<br>
<br>　　即向周回岩下看，似看曾进画图无。
<br>
<br>　　卷9_11  「游丈人观谒先帝御容」徐氏
<br>
<br>　　共谒御容仪，还同在禁闱。笙歌喧宝殿，彩仗耀金徽。
<br>
<br>　　清泪沾罗袂，红霞拂绣衣。九疑山水远，无路继湘妃。
<br>
<br>　　卷9_12  「题金华宫」徐氏
<br>
<br>　　碧烟红雾漾人衣，宿雾苍苔石径危。风巧解吹松上曲，
<br>
<br>　　蝶娇频采脸边脂。同寻僻境思携手，暗指遥山学画眉。
<br>
<br>　　好把身心清净处，角冠霞帔事希夷。
<br>
<br>　　卷9_13  「和题丹景山至德寺」徐氏
<br>
<br>　　丹景山头宿梵宫，玉轮金辂驻虚空。军持无水注寒碧，
<br>
<br>　　兰若有花开晚红。武士尽排青嶂下，内人皆在讲筵中。
<br>
<br>　　我家帝子传王业，积善终期四海同。
<br>
<br>　　卷9_14  「题彭州阳平化」徐氏
<br>
<br>　　云浮翠辇届阳平，真似骖鸾到上清。风起半闻虎啸，
<br>
<br>　　雨来当面见龙行。晚寻水涧听松韵，夜上星坛看月明。
<br>
<br>　　长恐前身居此境，玉皇教向锦城生。
<br>
<br>　　卷9_15  「三学山夜看圣灯」徐氏
<br>
<br>　　圣灯千万炬，旋向碧空生。细雨湿不暗，好风吹更明。
<br>
<br>　　磬敲金地响，僧唱梵天声。若说无心法，此光如有情。
<br>
<br>　　卷9_16  「题天回驿」徐氏
<br>
<br>　　翠驿红亭近玉京，梦魂犹是在青城。
<br>
<br>　　比来出看江山景，却被江山看出行。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
