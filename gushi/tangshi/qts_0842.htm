<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百四十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百四十二
<br>
<br>　　卷842_1  「寄仰山光味长者」齐己
<br>
<br>　　大仰禅栖处，杉松到顶阴。下来虽有路，归去每无心。
<br>
<br>　　鸟道峰形直，龙湫石影深。径行谁得见，半夜老猿吟。
<br>
<br>　　卷842_2  「贻庐岳陈沆秀才」齐己
<br>
<br>　　为儒老双鬓，勤苦竟何如。四海方磨剑，空山自读书。
<br>
<br>　　石围泉眼碧，秋落洞门虚。莫虑搜贤僻，征君旧此居。
<br>
<br>　　卷842_3  「边上」齐己
<br>
<br>　　汉地从休马，胡家自牧羊。都来销帝道，浑不用兵防。
<br>
<br>　　草上孤城白，沙翻大漠黄。秋风起边雁，一一向潇湘。
<br>
<br>　　卷842_4  「蟋蟀」齐己
<br>
<br>　　声异蟪蛄声，听须是正听。无风来竹院，有月在莎庭。
<br>
<br>　　虽不妨调瑟，多堪伴诵经。谁人向秋夕，为尔欲忘形。
<br>
<br>　　卷842_5  「寄西山郑谷神」齐己
<br>
<br>　　西望郑先生，焚修在杳冥。几番松骨朽，未换鬓根青。
<br>
<br>　　石阙凉调瑟，秋坛夜拜星。俗人应抚掌，闲处诵黄庭。
<br>
<br>　　卷842_6  「读参同契」齐己
<br>
<br>　　堪笑修仙侣，烧金觅大还。不知消息火，只在寂寥关。
<br>
<br>　　鬓白炉中术，魂飞海上山。悲哉五千字，无用在人间。
<br>
<br>　　卷842_7  「闻落叶」齐己
<br>
<br>　　楚树雪晴后，萧萧落晚风。因思故国夜，临水几株空。
<br>
<br>　　煮茗烧干脆，行苔踏烂红。来年未离此，还见碧丛丛。
<br>
<br>　　卷842_8  「谢王先辈昆弟游湘中回各见示新诗」齐己
<br>
<br>　　潇湘多胜异，宗社久裴回。兄弟同游去，幽奇尽采来。
<br>
<br>　　只应求妙唱，何以示寒灰。上国携归后，唯呈不世才。
<br>
<br>　　卷842_9  「寄酬高辇推官」齐己
<br>
<br>　　道自闲机长，诗从静境生。不知春艳尽，但觉雅风清。
<br>
<br>　　竹腻题幽碧，蕉干裂脆声。何当九霄客，重叠记无名。
<br>
<br>　　卷842_10  「逢诗僧」齐己
<br>
<br>　　禅玄无可并，诗妙有何评。五七字中苦，百千年后清。
<br>
<br>　　难求方至理，不朽始为名。珍重重相见，忘机话此情。
<br>
<br>　　卷842_11  「话道」齐己
<br>
<br>　　大道多大笑，寂寥何以论。霜枫翻落叶，水鸟啄闲门。
<br>
<br>　　服药还伤性，求珠亦损魂。无端凿混沌，一死不还源。
<br>
<br>　　卷842_12  「谢欧阳侍郎寄示新集」齐己
<br>
<br>　　宫锦三十段，金梭新织来。殷勤谢君子，迢递寄寒灰。
<br>
<br>　　N|对鼓舞，神仙双裴回。谁当巧裁制，披去升瑶台。
<br>
<br>　　卷842_13  「西墅新居」齐己
<br>
<br>　　渐渐见苔青，疏疏遍地生。闲穿藤屐起，乱踏石阶行。
<br>
<br>　　野鸟啼幽树，名僧笑此情。残阳竹阴里，老圃打门声。
<br>
<br>　　卷842_14  「酬孙鲂」齐己
<br>
<br>　　幽人还爱云，才子已从军。可信鸳鸿侣，更思麋鹿群。
<br>
<br>　　新题虽有寄，旧论竟难闻。知己今如此，编联悉欲焚。
<br>
<br>　　卷842_15  「扫地」齐己
<br>
<br>　　日日扫复洒，不容纤物侵。敢望来客口，道似主人心。
<br>
<br>　　蚁过光中少，苔依润处深。门前亦如此，一径入疏林。
<br>
<br>　　卷842_16  「书匡山隐者壁」齐己
<br>
<br>　　红霞青壁底，石室薜萝垂。应有迷仙者，曾逢采药时。
<br>
<br>　　桃花饶两颊，松叶浅长髭。直是来城市，何人识得伊。
<br>
<br>　　卷842_17  「送乾康禅师入山过夏」齐己
<br>
<br>　　由来喧滑境，难驻寂寥踪。逼夏摇孤锡，离城入乱峰。
<br>
<br>　　云门应近寺，石路或穿松。知在栖禅外，题诗寄北宗。
<br>
<br>　　卷842_18  「野鸭」齐己
<br>
<br>　　野鸭殊家鸭，离群忽远飞。长生缘甚瘦，近死为伤肥。
<br>
<br>　　江海游空阔，池塘啄细微。红兰白O渚，春暖刷毛衣。
<br>
<br>　　卷842_19  「伤秋」齐己
<br>
<br>　　旦暮馀生在，肌肤十分无。眠寒半榻朽，立月一株枯。
<br>
<br>　　梦已随双树，诗犹却万夫。名山未归得，可惜死江湖。
<br>
<br>　　卷842_20  「怀东湖寺」齐己
<br>
<br>　　铁柱东湖岸，寺高人亦闲。往年曾每日，来此看西山。
<br>
<br>　　竹径青苔合，茶轩白鸟还。而今在天末，欲去已衰颜。
<br>
<br>　　卷842_21  「寄岘山愿公三首」齐己
<br>
<br>　　形影更谁亲，应怀漆道人。片言酬凿齿，半偈伏姚秦。
<br>
<br>　　榛莽池经烧，蒿莱寺过春。心期重西去，一共吊遗尘。
<br>
<br>　　相思恨相远，至理那时何。道笑忘言甚，诗嫌背俗多。
<br>
<br>　　青苔闲阁闭，白日断人过。独上西楼望，荆门千万坡。
<br>
<br>　　彼此无消息，所思江汉遥。转闻多患难，甚说远相招。
<br>
<br>　　老至何悲叹，生知便寂寥。终期踏松影，携手虎溪桥。
<br>
<br>　　卷842_22  「清夜作」齐己
<br>
<br>　　不惜白日短，乍容清夜长。坐闻风露滴，吟觉骨毛凉。
<br>
<br>　　兴寝无诸病，空闲有一床。天明振衣起，苔砌落花香。
<br>
<br>　　卷842_23  「赠白处士」齐己
<br>
<br>　　莘野居何定，浮生知是谁。衣衫同野叟，指趣似禅师。
<br>
<br>　　白发应无也，丹砂久服之。仍闻创行计，春暖向峨嵋。
<br>
<br>　　卷842_24  「崔秀才宿话」齐己
<br>
<br>　　事转闻多事，心休话苦心。相留明月寺，共忆白云岑。
<br>
<br>　　藓壁残虫韵，霜轩倒竹阴。开门又言别，谁竟慰尘襟。
<br>
<br>　　卷842_25  「怀天台华顶僧」齐己
<br>
<br>　　华顶危临海，丹霞里石桥。曾从国清寺，上看月明潮。
<br>
<br>　　好鸟亲香火，狂泉喷寥。欲归师智者，头白路迢迢。
<br>
<br>　　卷842_26  「送人赴官」齐己
<br>
<br>　　年少作初官，还如行路难。兵荒经邑里，风俗久凋残。
<br>
<br>　　照砚花光淡，漂书柳絮干。聊应充侍膳，薄俸继朝餐。
<br>
<br>　　卷842_27  「水鹤」齐己
<br>
<br>　　鸳鸯与，相狎岂惭君。比雪还胜雪，同群亦出群。
<br>
<br>　　静巢孤岛月，寒梦九皋云。归路分明过，飞鸣即可闻。
<br>
<br>　　卷842_28  「湘中感怀」齐己
<br>
<br>　　渔翁那会我，傲兀苇边行。乱世难逸迹，乘流拟濯缨。
<br>
<br>　　江花红细碎，沙鸟白分明。向夕题诗处，春风斑竹声。
<br>
<br>　　卷842_29  「九日逢虚中虚受」齐己
<br>
<br>　　楚后萍台下，相逢九日时。干戈人事地，荒废菊花篱。
<br>
<br>　　我已多衰病，君犹尽黑髭。皇天安罪得，解语便吟诗。
<br>
<br>　　卷842_30  「赠李明府」齐己
<br>
<br>　　名家宰名邑，将谓屈锋。直是难苏俗，能消不下堂。
<br>
<br>　　冰痕生砚水，柳影透琴床。何必称潇洒，独为诗酒狂。
<br>
<br>　　卷842_31  「暮春久雨作」齐己
<br>
<br>　　积雨向春阴，冥冥独院深。已无花落地，空有竹藏禽。
<br>
<br>　　檐溜声何暴，邻僧影亦沈。谁知力耕者，桑麦最关心。
<br>
<br>　　卷842_32  「渚宫莫问诗一十五首」齐己
<br>
<br>　　莫问疏人事，王侯已任伊。不妨随野性，还似在山时。
<br>
<br>　　静入无声乐，狂抛正律诗。自为仍自爱，清净里寻思。
<br>
<br>　　莫问伊嵇懒，流年已付他。话通时事少，诗着野题多。
<br>
<br>　　梦外春桃李，心中旧薜萝。浮生此不悟，剃发竟如何。
<br>
<br>　　莫问休行脚，南方已遍寻。了应须自了，心不是他心。
<br>
<br>　　赤水珠何觅，寒山偈莫吟。谁同论此理，杜口少知音。
<br>
<br>　　莫问孱愚格，天应只与闲。合居长树下，那称众人间。
<br>
<br>　　迹绝为真隐，机忘是大还。终当学支遁，买取个青山。
<br>
<br>　　莫问无求意，浮云喻可知。满盈如不戒，倚伏更何疑。
<br>
<br>　　乐矣贤颜子，穷乎圣仲尼。已过知命岁，休把运行推。
<br>
<br>　　莫问闲行趣，春风野水涯。千门无谢女，两岸有杨花。
<br>
<br>　　好鹤曾为客，真龙或作蛇。踌蹰自回首，日脚背楼斜。
<br>
<br>　　莫问真消息，中心只自知。清风含笑咏，明月混希夷。
<br>
<br>　　坏衲凉天拥，玄文静夜披。善哉温伯子，言望至公知。
<br>
<br>　　莫问休持钵，从贫乞已疏。侯门叨月俸，斋食剩年储。
<br>
<br>　　簪履三千外，形骸六十馀。旧峰呵练若，松径接匡庐。
<br>
<br>　　莫问依刘迹，金台又度秋。威仪非上客，谭笑愧诸侯。
<br>
<br>　　礼许无拘检，诗推异辈流。东林未归得，摇落楚江头。
<br>
<br>　　莫问无机性，甘名百钝人。一床铺冷落，长日卧精神。
<br>
<br>　　分已疏知旧，诗还得意新。多才碧云客，时或此相亲。
<br>
<br>　　莫问关门意，从来寡往还。道应归淡泊，身合在空闲。
<br>
<br>　　四面苔围绿，孤窗雨洒斑。梦寻何处去，秋色水边山。
<br>
<br>　　莫问□□□，□□逐性情。人间高此道，禅外剩他名。
<br>
<br>　　夏□松边坐，秋光水畔行。更无时忌讳，容易得题成。
<br>
<br>　　莫问多山兴，晴楼独凭时。六年沧海寺，一别白莲池。
<br>
<br>　　句早逢名匠，禅曾见祖师。冥搜与真性，清外认扬眉。
<br>
<br>　　莫问衰残质，流光速可悲。寸心修未了，长命欲何为。
<br>
<br>　　坐卧身多倦，经行骨渐疲。分明说此苦，珍重竺乾师。
<br>
<br>　　莫问野腾腾，劳形已不能。殷勤无上士，珍重有名僧。
<br>
<br>　　坐觉心心默，行思步步冰。终归石房里，一点夜深灯。
<br>
<br>　　卷842_33  「荆州新秋病起杂题一十五首。病起见王化」齐己
<br>
<br>　　病起见王化，融融古帝乡。晓烟凝气紫，晚色作云黄。
<br>
<br>　　四野歌丰稔，千门唱乐康。老身仍未死，犹咏好风光。
<br>
<br>　　卷842_34  「荆州新秋病起杂题一十五首。病起见图画」齐己
<br>
<br>　　病起见图画，云门兴似饶。衲衣棕笠重，嵩岳华山遥。
<br>
<br>　　命在斋犹赴，刀闲发尽凋。秋光渐轻健，欲去倚江桥。
<br>
<br>　　卷842_35  「荆州新秋病起杂题一十五首。病起见苔钱」齐己
<br>
<br>　　病起见苔钱，规模遍地圆。儿童扫不破，子母自相连。
<br>
<br>　　润屋何曾有，缘墙谩可怜。虚教作铜臭，空使外人传。
<br>
<br>　　卷842_36  「荆州新秋病起杂题一十五首。病起见庭竹」齐己
<br>
<br>　　病起见庭竹，君应悲我情。何妨甚消瘦，却称苦修行。
<br>
<br>　　每谢侵床影，时回傍枕声。秋来渐平复，吟绕骨毛轻。
<br>
<br>　　卷842_37  「荆州新秋病起杂题一十五首。病起见生涯」齐己
<br>
<br>　　病起见生涯，资缘觉甚奢。方袍嫌垢弊，律服变光华。
<br>
<br>　　颇愧同诸俗，何尝异出家。三衣如两翼，珍重汝寒鸦。
<br>
<br>　　卷842_38  「荆州新秋病起杂题一十五首。病起见秋扇」齐己
<br>
<br>　　病起见秋扇，风前悟感伤。念予当咽绝，得尔致清凉。
<br>
<br>　　沙鹭如摇影，汀莲似绽香。不同婕妤咏，托意怨君王。
<br>
<br>　　卷842_39  「荆州新秋病起杂题一十五首。病起见衰叶」齐己
<br>
<br>　　病起见衰叶，飘然似我身。偶乘风有韵，初落地无尘。
<br>
<br>　　纵得红沾露，争如绿带春。因伤此怀抱，聊寄一篇新。
<br>
<br>　　卷842_40  「荆州新秋病起杂题一十五首。病起见庭柏」齐己
<br>
<br>　　病起见庭柏，青青我不任。力扶干瘦骨，勉对岁寒心。
<br>
<br>　　韵谢疏篁合，根容片石侵。衰残想长寿，时倚就闲吟。
<br>
<br>　　卷842_41  「荆州新秋病起杂题一十五首。病起见庭莲」齐己
<br>
<br>　　病起见庭莲，风荷已飒然。开时闻馥郁，枕上正缠绵。
<br>
<br>　　本在沧江阔，移来碧沼圆。却思香社里，叶叶漏声连。
<br>
<br>　　卷842_42  「荆州新秋病起杂题一十五首。病起见庭菊」齐己
<br>
<br>　　病起见庭菊，几劳栽种工。可能经卧疾，相倚自成丛。
<br>
<br>　　翠萼低含露，金英尽亚风。那知予爱尔，不在酒杯中。
<br>
<br>　　卷842_43  「荆州新秋病起杂题一十五首。病起见庭石」齐己
<br>
<br>　　病起见庭石，岂知经夏眠。不能资药价，空自作苔钱。
<br>
<br>　　翠忆蓝光底，青思瀑影边。岩僧应笑我，细碎种阶前。
<br>
<br>　　卷842_44  「荆州新秋病起杂题一十五首。病起见庭莎」齐己
<br>
<br>　　病起见庭莎，绿阶傍竹多。绕行犹未得，静听复如何。
<br>
<br>　　蟋蟀幽中响，蟪蛄深处歌。不缘田地窄，剩种任婆娑。
<br>
<br>　　卷842_45  「荆州新秋病起杂题一十五首。病起见苔色」齐己
<br>
<br>　　病起见苔色，凝然阵未枯。浅深围柱础，诘曲绕廊庑。
<br>
<br>　　碧翠文相间，青黄势自铺。为钱虚玷染，毕竟不如无。
<br>
<br>　　卷842_46  「荆州新秋病起杂题一十五首。病起见秋月」齐己
<br>
<br>　　病起见秋月，正当三五时。清光应鉴我，幽思更同谁。
<br>
<br>　　惜坐身犹倦，牵吟气尚羸。明年七十六，约此健相期。
<br>
<br>　　卷842_47  「荆州新秋病起杂题一十五首。病起见闲云」齐己
<br>
<br>　　病起见闲云，空中聚又分。滞留堪笑我，舒卷不如君。
<br>
<br>　　触石终无迹，从风或有闻。仙山足鸾凤，归去自同群。
<br>
<br>　　卷842_48  「夜坐闻雪寄所知」齐己
<br>
<br>　　初宵飞霰急，竹树洒干轻。不是知音者，难教爱此声。
<br>
<br>　　渐凌孤烛白，偏激苦心清。堪笑同文友，忘眠坐到明。
<br>
<br>　　卷842_49  「怀洞庭」齐己
<br>
<br>　　忆过巴陵岁，无人问去留。中宵满湖月，独自在僧楼。
<br>
<br>　　渔父真闲唱，灵均是谩愁。今来欲长往，谁借木兰舟。
<br>
<br>　　卷842_50  「欲游龙山鹿苑有作」齐己
<br>
<br>　　龙山门不远，鹿苑路非遥。合逐闲身去，何须待客招。
<br>
<br>　　年华残两鬓，筋骨倦长宵。闻说峰前寺，新修白石桥。
<br>
<br>　　卷842_51  「再逢昼公」齐己
<br>
<br>　　竟陵西别后，遍地起刀兵。彼此无缘著，云山有处行。
<br>
<br>　　久吟难敌句，终忍不求名。年鬓俱如雪，相看眼且明。
<br>
<br>　　卷842_52  「送人游武陵湘中」齐己
<br>
<br>　　为子歌行乐，西南入武陵。风烟无战士，宾榻有吟僧。
<br>
<br>　　山绕军城叠，江临寺阁层。遍寻幽胜了，湘水泛清澄。
<br>
<br>　　卷842_53  「酬九经者」齐己
<br>
<br>　　九经三史学，穷妙又穷微。长白山初出，青云路欲飞。
<br>
<br>　　江僧酬雪句，沙鹤识麻衣。家在黄河北，南来偶未归。
<br>
<br>　　卷842_54  「寄赠集滩二公」齐己
<br>
<br>　　闻有难名境，因君住更名。轩窗中夜色，风月绕滩声。
<br>
<br>　　客好过无厌，禽幽画不成。终期一寻去，聊且寄吟情。
<br>
<br>　　卷842_55  「夏日作」齐己
<br>
<br>　　燕雀语相和，风池满芰荷。可惊成事晚，殊喜得闲多。
<br>
<br>　　竹众凉欺水，苔繁绿胜莎。无惭孤圣代，赋咏有诗歌。
<br>
<br>　　卷842_56  「行路难」齐己
<br>
<br>　　下浸与高盘，不为行路难。是非真险恶，翻覆作峰峦。
<br>
<br>　　漆愧同时黑，朱惭巧处丹。令人畏相识，欲画白云看。
<br>
<br>　　卷842_57  「送玉泉道者回山寺」齐己
<br>
<br>　　却忆西峰顶，经行绝爱憎。别来心念念，归去雪层层。
<br>
<br>　　石坞寻春笋，苔龛续夜灯。应悲尘土里，追逐利名僧。
<br>
<br>　　卷842_58  「谢王拾遗见访兼寄篇什」齐己
<br>
<br>　　竹里安禅处，生涯一印灰。经年乞食过，昨日谏臣来。
<br>
<br>　　愧把黄梅偈，曾酬白雪才。因令识鸟迹，重叠在苍苔。
<br>
<br>　　卷842_59  「题张氏池亭」齐己
<br>
<br>　　树石丛丛别，诗家趣向幽。有时闲客散，始觉细泉流。
<br>
<br>　　蝶到琴棋畔，花过岛屿头。月明红藕上，应见白龟游。
<br>
<br>　　卷842_60  「送人南游」齐己
<br>
<br>　　且听吟赠远，君此去蒙州。瘴国频闻说，边鸿亦不游。
<br>
<br>　　蛮花藏孔雀，野石乱犀牛。到彼谁相慰，知音有郡侯。
<br>
<br>　　卷842_61  「题明公房」齐己
<br>
<br>　　寺北闻湘浪，窗南见岳云。自然高日用，何要出人群。
<br>
<br>　　瓦滴残松雨，香炉匝印文。近年精易道，疑者晓纷纷。
<br>
<br>　　卷842_62  「寄顾处士」齐己
<br>
<br>　　半年离别梦，来往即湖边。两幅关山雪，寻常在眼前。
<br>
<br>　　项容藏古翠，张藻卷寒烟。蓝淀图花鸟，时人不惜钱。
<br>
<br>　　卷842_63  「贻徐生」齐己
<br>
<br>　　可能东海子，清苦在贫居。扫地无闲客，堆窗有古书。
<br>
<br>　　少年犹若此，向老合何如。去岁频相访，今来见亦疏。
<br>
<br>　　卷842_64  「谢虚中上人晚秋见寄」齐己
<br>
<br>　　楚外同文在，荆门得信时。几重相别意，一首晚秋诗。
<br>
<br>　　日暮山沈雨，莲残水满池。登楼试南望，为子动归思。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
