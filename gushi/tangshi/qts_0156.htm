<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百五十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百五十六
<br>
<br>　　卷156_1  「赠唐祖二子」王翰
<br>
<br>　　鸿飞遵枉渚，鹿鸣思故群。物情尚劳爱，况乃予别君。
<br>
<br>　　别时花始发，别后兰再薰。瑶觞滋白露，宝瑟凝凉氛。
<br>
<br>　　裴徊北林月，怅望南山云。云月渺千里，音徽不可闻。
<br>
<br>　　卷156_2  「飞燕篇」王翰
<br>
<br>　　孝成皇帝本娇奢，行幸平阳公主家。可怜女儿三五许，
<br>
<br>　　丰茸惜是一园花。歌舞向来人不贵，一旦逢君感君意。
<br>
<br>　　君心见赏不见忘，姊妹双飞入紫房。紫房彩女不得见，
<br>
<br>　　专荣固宠昭阳殿。红妆宝镜珊瑚台，青琐银簧云母扇。
<br>
<br>　　日夕风传歌舞声，只扰长信忧人情。长信忧人气欲绝，
<br>
<br>　　君王歌吹终不歇。朝弄琼箫下彩云，夜踏金梯上明月。
<br>
<br>　　明月薄蚀阳精昏，娇妒倾城惑至尊。已见白虹横紫极，
<br>
<br>　　复闻飞燕啄皇孙。皇孙不死燕啄折，女弟一朝如火绝。
<br>
<br>　　明明天子咸戒之，赫赫宗周褒姒灭。古来贤圣叹狐裘，
<br>
<br>　　一国荒淫万国羞。安得上方断马剑，斩取朱门公子头。
<br>
<br>　　卷156_3  「饮马长城窟行（一作古长城吟）」王翰
<br>
<br>　　长安少年无远图，一生惟羡执金吾。麒麟前殿拜天子，
<br>
<br>　　走马西击长城胡。胡沙猎猎吹人面，汉虏相逢不相见。
<br>
<br>　　遥闻鼙鼓动地来，传道单于夜犹战。此时顾恩宁顾身，
<br>
<br>　　为君一行摧万人。壮士挥戈回白日，单于溅血染朱轮。
<br>
<br>　　归来饮马长城窟，长城道傍多白骨。问之耆老何代人，
<br>
<br>　　云是秦王筑城卒。黄昏塞北无人烟，鬼哭啾啾声沸天。
<br>
<br>　　无罪见诛功不赏，孤魂流落此城边。当昔秦王按剑起，
<br>
<br>　　诸侯膝行不敢视。富国强兵二十年，筑怨兴徭九千里。
<br>
<br>　　秦王筑城何太愚，天实亡秦非北胡。一朝祸起萧墙内，
<br>
<br>　　渭水咸阳不复都。
<br>
<br>　　卷156_4  「赋得明星玉女坛，送廉察尉华阴」王翰
<br>
<br>　　洪河之南曰秦镇，发地削成五千仞。三峰离地皆倚天，
<br>
<br>　　唯独中峰特修峻。上有明星玉女祠，祠坛高眇路逶迤。
<br>
<br>　　三十六梯入河汉，樵人往往见蛾眉。蛾眉婵娟又宜笑，
<br>
<br>　　一见樵人下灵庙。仙车欲驾五云飞，香扇斜开九华照。
<br>
<br>　　含情迟伫惜韶年，愿侍君边复中旋。江妃玉佩留为念，
<br>
<br>　　嬴女银箫空自怜。仙俗途殊两情遽，感君无尽辞君去。
<br>
<br>　　遥见明星是妾家，风飘雪散不知处。故人家在西长安，
<br>
<br>　　卖药往来投此山。彩云荡漾不可见，绿萝蒙茸鸟绵蛮。
<br>
<br>　　欲求玉女长生法，日夜烧香应自还。
<br>
<br>　　卷156_5  「春女行」王翰
<br>
<br>　　紫台穹跨连绿波，红轩铪匝垂纤罗。中有一人金作面，
<br>
<br>　　隔幌玲珑遥可见。忽闻黄鸟鸣且悲，镜边含笑著春衣。
<br>
<br>　　罗袖婵娟似无力，行拾落花比容色。落花一度无再春，
<br>
<br>　　人生作乐须及辰。君不见楚王台上红颜子，
<br>
<br>　　今日皆成狐兔尘。
<br>
<br>　　卷156_6  「古蛾眉怨」王翰
<br>
<br>　　君不见宜春苑中九华殿，飞阁连连直如发。
<br>
<br>　　白日全含朱鸟窗，流云半入苍龙阙。宫中彩女夜无事，
<br>
<br>　　学凤吹箫弄清越。珠帘北卷待凉风，绣户南开向明月。
<br>
<br>　　忽闻天子忆蛾眉，宝凤衔花揲两螭。传声走马开金屋，
<br>
<br>　　夹路鸣环上玉墀。长乐彤庭宴华寝，三千美人曳花锦。
<br>
<br>　　灯前含笑更罗衣，帐里承恩荐瑶枕。不意君心半路回，
<br>
<br>　　求仙别作望仙台。琳琅禁闼遥相忆，紫翠岩房昼不开。
<br>
<br>　　欲向人间种桃实，先从海底觅蓬莱。蓬莱可求不可上，
<br>
<br>　　孤舟缥缈知何往。黄金作盘铜作茎，青天白露掌中擎。
<br>
<br>　　王母嫣然感君意，云车羽旆欲相迎。飞廉观前空怨慕，
<br>
<br>　　少君何事须相误。一朝埋没茂陵田，贱妾蛾眉不重顾。
<br>
<br>　　宫车晚出向南山，仙卫逶迤去不还。朝晡泣对麒麟树，
<br>
<br>　　树下苍苔日渐斑。人生百年夜将半，对酒长歌莫长叹。
<br>
<br>　　情知白日不可私，一死一生何足算。
<br>
<br>　　卷156_7  「子夜春歌」王翰
<br>
<br>　　春气满林香，春游不可忘。落花吹欲尽，垂柳折还长。
<br>
<br>　　桑女淮南曲，金鞍塞北装。行行小垂手，日暮渭川阳。
<br>
<br>　　卷156_8  「奉和圣制同二相已下群官乐游园宴」王翰
<br>
<br>　　未极人心畅，如何帝道明。仍嫌T宴促，复宠乐游行。
<br>
<br>　　陆海披珍藏，天河直斗城。四关青霭合，数处白云生。
<br>
<br>　　饪M调元气，歌钟溢雅声。空惭尧舜日，至德杳难名。
<br>
<br>　　卷156_9  「奉和圣制送张说上集贤学士赐宴，得筵字」王翰
<br>
<br>　　东堂起集贤，贵得从神仙。首命台阶老，将崇御府员。
<br>
<br>　　送人锵玉佩，中使拂琼筵。和乐薰风解，湛恩时雨连。
<br>
<br>　　长材成磊落，短翮强翩Q.徒仰蓬莱地，何阶不让缘。
<br>
<br>　　卷156_10  「奉和圣制送张尚书巡边」王翰
<br>
<br>　　紫绶尚书印，朱丞相车。登朝身许国，出阃将辞家。
<br>
<br>　　不惮炎蒸苦，亲尝走集赊。选徒军有政，誓卒尔无哗。
<br>
<br>　　帝乐风初起，王城日半斜。宠行流圣作，寅饯照台华。
<br>
<br>　　骑历河南树，旌摇塞北沙。荣怀应尽服，严杀已先加。
<br>
<br>　　业峻灵o保，功成道路嗟。宁如凿空使，远致石榴花。
<br>
<br>　　卷156_11  「凉州词二首」王翰
<br>
<br>　　蒲萄美酒夜光杯，欲饮琵琶马上催。
<br>
<br>　　醉卧沙场君莫笑，古来征战几人回。
<br>
<br>　　秦中花鸟已应阑，塞外风沙犹自寒。
<br>
<br>　　夜听胡笳折杨柳，教人意气忆长安。
<br>
<br>　　卷156_12  「春日归思」王翰
<br>
<br>　　杨柳青青杏发花，年光误客转思家。
<br>
<br>　　不知湖上菱歌女，几个春舟在若耶。
<br>
<br>　　卷156_13  「观蛮童为伎之作」王翰
<br>
<br>　　长裙锦带还留客，广额青娥亦效颦。
<br>
<br>　　共惜不成金谷妓，虚令看杀玉车人。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
