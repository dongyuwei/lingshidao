<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百零九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷五百零九
<br>
<br>　　卷509_1  「秋日陕州道中作」顾非熊
<br>
<br>　　孤客秋风里，驱车入陕西。关河午时路，村落一声鸡。
<br>
<br>　　树势标秦远，天形到岳低。谁知我名姓，来往自栖栖。
<br>
<br>　　卷509_2  「经杭州」顾非熊
<br>
<br>　　郡郭绕江澹人家近白云。晚涛临槛看，夜橹隔城闻。
<br>
<br>　　浦转山初尽，虹斜雨未分。有谁知我意，心绪逐鸥群。
<br>
<br>　　卷509_3  「经河中」顾非熊
<br>
<br>　　一望蒲城路，关河气象雄。楼台山色里，杨柳水声中。
<br>
<br>　　思起怀吴客，行斜向碛鸿。我来寻古迹，唯见舜祠风。
<br>
<br>　　卷509_4  「送僧归洞庭」顾非熊
<br>
<br>　　江山万万重，归去指何峰。未入连云寺，先斋越浪钟。
<br>
<br>　　岛香回栈柏，秋荫出庵松。若救吴人病，须降震泽龙。
<br>
<br>　　卷509_5  「题觉真上人院」顾非熊
<br>
<br>　　长安车马地，此院闭松声。新罢九天讲，旧曾诸岳行。
<br>
<br>　　能诗因作偈，好客岂关名。约我中秋夜，同来看月明。
<br>
<br>　　卷509_6  「寄太白无能禅师」顾非熊
<br>
<br>　　太白山中寺，师居最上方。猎人偷佛火，栎鼠戏禅床。
<br>
<br>　　定久衣尘积，行稀径草长。有谁来问法，林杪过残阳。
<br>
<br>　　卷509_7  「舒州酬别侍御」顾非熊
<br>
<br>　　故交他郡见，下马失愁容。执手向残日，分襟在晚钟。
<br>
<br>　　乡心随皖水，客路过庐峰。众惜君材器，何为滞所从。
<br>
<br>　　卷509_8  「姚岩寺路怀友（一作桃岩怀贾岛）」顾非熊
<br>
<br>　　路向姚岩寺，多行洞壑间。鹤声连坞静，溪色带村闲。
<br>
<br>　　疏叶秋前渚，斜阳雨外山。怜君不得见，诗思最相关。
<br>
<br>　　卷509_9  「天河阁到啼猿阁即事」顾非熊
<br>
<br>　　万壑褒中路，何层不架虚。湿云和栈起，ù畲馀。
<br>
<br>　　岩牵垂果，湍禽接迸鱼。每逢维艇处，坞里有人居。
<br>
<br>　　卷509_10  「夏日会修行段将军宅」顾非熊
<br>
<br>　　爱君书院静，莎覆藓阶浓。连穗古藤暗，领雏幽鸟重。
<br>
<br>　　樽前迎远客，林杪见晴峰。谁谓朱门内，云山满座逢。
<br>
<br>　　卷509_11  「送杭州姚员外」顾非熊
<br>
<br>　　浙江江上郡，杨柳到时春。堑起背城雁，帆分向海人。
<br>
<br>　　峤云侵寺吐，汀月隔楼新。静理更何事，还应咏白O.
<br>
<br>　　卷509_12  「送朴处士归新罗」顾非熊
<br>
<br>　　少年离本国，今去已成翁。客梦孤舟里，乡山积水东。
<br>
<br>　　鳌沈崩巨岸，龙斗出遥空。学得中华语，将归谁与同。
<br>
<br>　　卷509_13  「送马戴入山」顾非熊
<br>
<br>　　古木乱重重，何人识去踪。斜阳收万壑，圆月上三峰。
<br>
<br>　　云里泉萦石，窗间鸟下松。唯应采药客，时与此相逢。
<br>
<br>　　卷509_14  「送喻凫春归江南」顾非熊
<br>
<br>　　去年登第客，今日及春归。莺影离秦马，莲香入楚衣。
<br>
<br>　　里闾争庆贺，亲戚共光辉。唯我门前浦，苔应满钓矶。
<br>
<br>　　卷509_15  「送友人及第归苏州」顾非熊
<br>
<br>　　见君先得意，希我命还通。不道才堪并，多缘蹇共同。
<br>
<br>　　鹤鸣荒苑内，鱼跃夜潮中。若问家山路，知连震泽东。
<br>
<br>　　卷509_16  「送皇甫司录赴黔南幕」顾非熊
<br>
<br>　　黔南从事客，禄利先来饶。官受外台屈，家移一舸遥。
<br>
<br>　　夜猿声不断，寒木叶微凋。远别因多感，新郎倍寂寥。
<br>
<br>　　卷509_17  「寄九华山费拾遗」顾非熊
<br>
<br>　　先生九华隐，鸟道隔尘埃。石室和云住，山田引烧开。
<br>
<br>　　久闻仙客降，高卧诏书来。一入深林去，人间更不回。
<br>
<br>　　卷509_18  「雁」顾非熊
<br>
<br>　　逐暖来南国，迎寒背朔云。下时波势出，起处阵形分。
<br>
<br>　　声急奔前侣，行低续后群。何人寄书札，绝域可知闻。
<br>
<br>　　卷509_19  「铜雀妓」顾非熊
<br>
<br>　　鸦散陵树晓，筵开帐空。婵娟宠休妒，歌舞怨来同。
<br>
<br>　　往事与尘化，新愁生曲终。回轩叶正落，寂寞听秋风。
<br>
<br>　　卷509_20  「早秋雨夕」顾非熊
<br>
<br>　　贫居常寂寞，况复是秋天。黄叶如霜后，清风似水边。
<br>
<br>　　中宵疑有雁，当夕暂无蝉。就枕终难寐，残灯灭又然。
<br>
<br>　　卷509_21  「天津桥晚望」顾非熊
<br>
<br>　　晴登洛桥望，寒色古槐稀。流水东不息，翠华西未归。
<br>
<br>　　云收中岳近，钟出后宫微。回首禁门路，群鸦度落晖。
<br>
<br>　　卷509_22  「月夜登王屋仙坛」顾非熊
<br>
<br>　　月临峰顶坛，气爽觉天宽。身去银河近，衣沾玉露寒。
<br>
<br>　　云中日已赤，山外夜初残。即此是仙境，惟愁再上难。
<br>
<br>　　卷509_23  「下第后晓坐」顾非熊
<br>
<br>　　远客滞都邑，老惊时节催。海边身梦觉，枕上鼓声来。
<br>
<br>　　起见银河没，坐知阊阖开。何为此生内，终夜泣尘埃。
<br>
<br>　　卷509_24  「下第后送友人不及」顾非熊
<br>
<br>　　失意经寒食，情偏感别离。来逢人已去，坐见柳空垂。
<br>
<br>　　细雨飞黄鸟，新蒲长绿池。自倾相送酒，终不展愁眉。
<br>
<br>　　卷509_25  「与无可宿辉公院」顾非熊
<br>
<br>　　夜僧同静语，秋寺近严城。世路虽多梗，玄心各自明。
<br>
<br>　　寒池清月彩，危阁听林声。倘许双摩顶，随缘万劫生。
<br>
<br>　　卷509_26  「题平陆县亭」顾非熊
<br>
<br>　　孤亭临峭岸，别有远泉来。山与中条合，河逢一曲回。
<br>
<br>　　夜声多雁过，晚色乱云开。却自求僮仆，淹留莫谩催。
<br>
<br>　　卷509_27  「题马儒V石门山居」顾非熊
<br>
<br>　　寻君石门隐，山近渐无青。鹿迹入柴户，树身穿草亭。
<br>
<br>　　云低收药径，苔惹取泉瓶。此地客难到，夜琴谁共听。
<br>
<br>　　卷509_28  「题春明门外镇国禅院」顾非熊
<br>
<br>　　空门临大道，师坐此中禅。过客自生敬，焚香惟默然。
<br>
<br>　　书灯明象外，古木覆檐前。不得如驯鸽，人间万虑牵。
<br>
<br>　　卷509_29  「夏夜汉渚归舟即事」顾非熊
<br>
<br>　　扁舟江濑尽，归路海山青。巨浸分圆象，危樯入众星。
<br>
<br>　　雨遥明电影，蜃晓识楼形。不是长游客，那知造化灵。
<br>
<br>　　卷509_30  「酬均州郑使君见送归茅山」顾非熊
<br>
<br>　　饯行诗意厚，惜别独筵重。解缆城边柳，还舟海上峰。
<br>
<br>　　饮猿当濑见，浴鸟带槎逢。吏隐应难逐，为霖是蛰龙。
<br>
<br>　　卷509_31  「成名后将归茅山酬群公见送」顾非熊
<br>
<br>　　此名谁不得，人贺至公难。素业承家了，离筵去国欢。
<br>
<br>　　暮天行雁断，晓渡落潮寒。旧隐茅峰下，松根石上盘。
<br>
<br>　　卷509_32  「酬陈科朗孪布暗谟攵魏喂碴荨构朔切
<br>
<br>　　至公平得意，自喜不因媒。榜入金门去，名从玉案来。
<br>
<br>　　欢情听鸟语，笑眼对花开。若拟华筵贺，当期醉百杯。
<br>
<br>　　卷509_33  「关试后嘉会里闻蝉感怀呈主司」顾非熊
<br>
<br>　　昔闻惊节换，常抱异乡愁。今听当名遂，方欢上国游。
<br>
<br>　　吟才依树午，风已报庭秋。并觉声声好，怀恩忽泪流。
<br>
<br>　　卷509_34  「赠友人」顾非熊
<br>
<br>　　吾友昔同道，唯予今独行。青云期未遂，白发镊还生。
<br>
<br>　　旧隐连江色，新春闻鸟声。休明独不遇，何计可归耕。
<br>
<br>　　卷509_35  「落第后赠同居友人」顾非熊
<br>
<br>　　有情天地内，多感是诗人。见月长怜夜，看花又惜春。
<br>
<br>　　愁为终日客，闲过少年身。寂寞正相对，笙歌满四邻。
<br>
<br>　　卷509_36  「冬日寄蔡先辈校书京」顾非熊
<br>
<br>　　弱冠下茅岭，中年道不行。旧交因贵绝，新月对愁生。
<br>
<br>　　旅思风飘叶，归心雁过城。惟君知我苦，何异爨桐鸣。
<br>
<br>　　卷509_37  「行经褒城寄兴元姚从事」顾非熊
<br>
<br>　　往岁客龟城，同时听鹿鸣。君兼莲幕贵，我得桂枝荣。
<br>
<br>　　栈阁危初尽，褒川路忽平。心期一壶酒，静话别离情。
<br>
<br>　　卷509_38  「下第后寄高山人」顾非熊
<br>
<br>　　我家堂屋前，仰视大茅巅。潭静鸟声异，地寒松色鲜。
<br>
<br>　　人眠瓮牖月，鹿饮竹门泉。多愧邻高隐，无成又一年。
<br>
<br>　　卷509_39  「寄紫阁无名新罗头陀僧」顾非熊
<br>
<br>　　棕床已自檠，野宿更何营。大海谁同过，空山虎共行。
<br>
<br>　　身心相外尽，鬓发定中生。紫阁人来礼，无名便是名。
<br>
<br>　　卷509_40  「送信州卢员外兼寄薛员外」顾非熊
<br>
<br>　　五马弋阳行，分忧出禁城。粉闱移席近，茜旆越疆行。
<br>
<br>　　德茂荣方渐，仁深瑞必呈。疲m复何幸，前政已残声。
<br>
<br>　　卷509_41  「送于中丞入回鹘」顾非熊
<br>
<br>　　风沙万里行，边色看双旌。去展中华礼，将安外国情。
<br>
<br>　　朝衣惊异俗，牙帐见新正。料得归来路，春深草未生。
<br>
<br>　　卷509_42  「送李廓侍御赴剑南」顾非熊
<br>
<br>　　鸟道见狼烟，元戎正急贤。图书借朋友，吟咏入戈a.
<br>
<br>　　山色城池近，江声鼓角连。不应夸战胜，知在檄蛮篇。
<br>
<br>　　卷509_43  「送友人归汉阳」顾非熊
<br>
<br>　　樽前别楚客，云水思萦回。秦野春将尽，商山花不开。
<br>
<br>　　鸥惊帆乍起，虹见雨初来。自有归期在，蝉声处处催。
<br>
<br>　　卷509_44  「送造微上人归淮南觐兄」顾非熊
<br>
<br>　　到家方坐夏，柳巷对兄禅。雨断芜城路，虹分建邺天。
<br>
<br>　　赴斋随野鹤，迎水上渔船。终拟归何处，三湘思渺然。
<br>
<br>　　卷509_45  「赋得江边柳送陈许郭员外」顾非熊
<br>
<br>　　拂水复含烟，行分古岸边。春风正摇落，客思共悠然。
<br>
<br>　　絮急频萦水，根灵复系船。微阴覆离岸，只此醉昏眠。
<br>
<br>　　卷509_46  「武宗挽歌词二首」顾非熊
<br>
<br>　　睿略皇威远，英风帝业开。竹林方受位，薤露忽兴哀。
<br>
<br>　　静塞妖星落，和戎贵主回。龙髯不可附，空见望仙台。
<br>
<br>　　苍生期渐泰，皇道欲中兴。国用销灵像，农功复冗僧。
<br>
<br>　　冕旒辞北阙，歌舞怨西陵。惟有金茎石，长宵对玉绳。
<br>
<br>　　卷509_47  「会中赋得新年」顾非熊
<br>
<br>　　万古如昨日，一年加一晨。暗生无限事，潜老几多人。
<br>
<br>　　归路旧侣尽，故乡回雁新。那堪独惆怅，犹是白衣身。
<br>
<br>　　卷509_48  「斜谷邮亭玩海棠花」顾非熊
<br>
<br>　　忽识海棠花，令人只叹嗟。艳繁惟共笑，香近试堪夸。
<br>
<br>　　驻骑忘山险，持杯任日斜。何川是多处，应绕羽人家。
<br>
<br>　　卷509_49  「万年厉员外宅残菊」顾非熊
<br>
<br>　　才过重阳后，人心已为残。近霜须苦惜，带蝶更宜看。
<br>
<br>　　色减频经雨，香销恐渐寒。今朝陶令宅，不醉却应难。
<br>
<br>　　卷509_50  「题永福寺临淮亭（亭即司马复明府所置）」顾非熊
<br>
<br>　　淮上前朝寺，因公始建亭。虽无山可望，多有鹤堪听。
<br>
<br>　　引客闲垂钓，看僧静灌瓶。带潮秋见月，隔竹晓闻经。
<br>
<br>　　水气侵衣冷，O风入座馨。路逢沙獭上，船值海人停。
<br>
<br>　　砧杵鸣孤戍，乌鸢下远汀。连波芳草阔，极目暮天青。
<br>
<br>　　创置嗟心匠，幽栖得地形。常来劝农事，赖此近郊s.
<br>
<br>　　卷509_51  「陈情上郑主司」顾非熊
<br>
<br>　　登第久无缘，归情思渺然。艺惭公道日，身贱太平年。
<br>
<br>　　未识笙歌乐，虚逢岁月迁。羁怀吟独苦，愁眼愧花妍。
<br>
<br>　　求达非荣己，修辞欲继先。秦城春十二，吴苑路三千。
<br>
<br>　　茅屋山岚入，柴门海浪连。遥心犹送雁，归梦不离船。
<br>
<br>　　时节思家夜，风霜作客天。庭闱乖旦暮，兄弟阻团圆。
<br>
<br>　　朝乏新知己，村荒旧业田。受恩期望外，效死誓生前。
<br>
<br>　　愿察为裘意，彷徉和角篇。恳情今吐尽，万一冀哀怜。
<br>
<br>　　卷509_52  「长安清明言怀」顾非熊
<br>
<br>　　明时帝里遇清明，还逐游人出禁城。九陌芳菲莺自啭，
<br>
<br>　　万家车马雨初晴。客中下第逢今日，愁里看花厌此生。
<br>
<br>　　春色来年谁是主，不堪憔悴更无成。
<br>
<br>　　卷509_53  「出塞即事二首」顾非熊
<br>
<br>　　塞山行尽到乌延，万顷沙堆见极边。河上月沉鸿雁起，
<br>
<br>　　碛中风度犬羊膻。席箕草断城池外，护柳花开帐幕前。
<br>
<br>　　此处游人堪下泪，更闻终日望狼烟。
<br>
<br>　　贺兰山便是戎疆，此去萧关路几荒。无限城池非汉界，
<br>
<br>　　几多人物在胡乡。诸侯持节望吾土，男子生身负我唐。
<br>
<br>　　回望风光成异域，谁能献计复河湟。
<br>
<br>　　卷509_54  「送李相公昭义平复起彼宣慰员外副行」顾非熊
<br>
<br>　　天井虽收寇未平，所司促战急王程。晓驰云骑穿花去，
<br>
<br>　　夜与星郎带月行。新咏尽题关外事，故乡因过洛阳城。
<br>
<br>　　时逢寒食游人识，竟说从来有大名。
<br>
<br>　　卷509_55  「送从叔尉渑池」顾非熊
<br>
<br>　　同登科第皆清列，尚爱东畿一尉闲。虽有田园供海畔，
<br>
<br>　　且无宗党在朝班。甘贫只为心知道，晚达多缘性好山。
<br>
<br>　　白首青衫犹未换，又骑羸马出函关。
<br>
<br>　　卷509_56  「哭韩将军」顾非熊
<br>
<br>　　将军不复见仪形，笑语随风入杳冥。战马旧骑嘶引葬，
<br>
<br>　　歌姬新嫁哭辞灵。功勋客问求为志，服玩僧收与转经。
<br>
<br>　　寂寞一家春色里，百花开落满山庭。
<br>
<br>　　卷509_57  「崔卿双白鹭」顾非熊
<br>
<br>　　朝客高清爱水禽，绿波双鹭在园林。立当风里丝摇急，
<br>
<br>　　步绕池边字印深。刷羽竞生堪画势，依泉各有取鱼心。
<br>
<br>　　我乡多傍门前见，坐觉烟波思不禁。
<br>
<br>　　卷509_58  「子夜夏秋二曲」顾非熊
<br>
<br>　　相持薄罗扇，绿树听鸣蜩。君筵呈妙舞，香汗湿鲛绡。
<br>
<br>　　银床梧叶下，便觉漏声长。露砌蛩吟切，那怜白苎凉。
<br>
<br>　　卷509_59  「关山月」顾非熊
<br>
<br>　　海上清光发，边营照转凄。深闺此宵梦，带月过辽西。
<br>
<br>　　卷509_60  「采莲词」顾非熊
<br>
<br>　　纤手折芙蕖，花洒罗衫湿。女伴唤回船，前溪风浪急。
<br>
<br>　　卷509_61  「秋月夜」顾非熊
<br>
<br>　　旅雁迎风度，阶翻月露华。砧声鸣夜永，江上几多家。
<br>
<br>　　卷509_62  「登楼」顾非熊
<br>
<br>　　登楼一南望，淮树楚山连。见雁无书寄，归吴定此年。
<br>
<br>　　卷509_63  「阊门书感」顾非熊
<br>
<br>　　凫p踏波舞，树色接横塘。远近蘼芜绿，吴宫总夕阳。
<br>
<br>　　卷509_64  「送内乡张主簿赴任」顾非熊
<br>
<br>　　松窗久是餐霞客，山县新为主印官。
<br>
<br>　　混俗故来分利禄，不教长作异人看。
<br>
<br>　　卷509_65  「瓜洲送朱万言」顾非熊
<br>
<br>　　渡头风晚叶飞频，君去还吴我入秦。
<br>
<br>　　双泪别家犹未断，不堪仍送故乡人。
<br>
<br>　　卷509_66  「秋夜长安病后作」顾非熊
<br>
<br>　　秋中帝里经旬雨，晴后蝉声更不闻。
<br>
<br>　　牢落闲庭新病起，故乡南去雁成群。
<br>
<br>　　卷509_67  「题王使君片石」顾非熊
<br>
<br>　　势似孤峰一片成，坐来疑有白云生。
<br>
<br>　　主人莫怪殷勤看，远客长怀旧隐情。
<br>
<br>　　卷509_68  「暮春早起」顾非熊
<br>
<br>　　柳梢暗露滴清晨，帘下偏惊独起人。
<br>
<br>　　_数声花渐落，园林是处总残春。
<br>
<br>　　卷509_69  「途次怀归」顾非熊
<br>
<br>　　陇头禾偃乳乌飞，兀倚征鞍倍忆归。
<br>
<br>　　正值江南新酿熟，可容闲却老莱衣。
<br>
<br>　　卷509_70  「寄陆隐君」顾非熊
<br>
<br>　　相思迢递隔重城，鸟散阶前竹坞清。
<br>
<br>　　定拟秋凉过南崦，长松石上听泉声。
<br>
<br>　　卷509_71  「寄吴山净上人」顾非熊
<br>
<br>　　忆共蒲团话夜钟，别来落叶s行踪。
<br>
<br>　　遥知黛色秋常玩，住向灵岩第几峰。
<br>
<br>　　卷509_72  「送徐五纶南行过吴」顾非熊
<br>
<br>　　吴门东去路三千，到得阊门暂泊船。
<br>
<br>　　老父出迎应倒屣，贫居江上信谁传。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
