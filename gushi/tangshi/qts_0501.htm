<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百零一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷五百零一
<br>
<br>　　卷501_1  「和东都令狐留守相公（一作奉寄东都留守令狐相公）」姚合
<br>
<br>　　除官东守洛阳宫，恩比藩方任更雄。拜表出时传七刻，
<br>
<br>　　排班衙日有三公。旌旗严重临关外，庭宇清深接禁中。
<br>
<br>　　三十六峰诗酒思，朝朝闲望与谁同。
<br>
<br>　　卷501_2  「和高谏议蒙兼宾客时入翰苑」姚合
<br>
<br>　　兼秩恩归第一流，时寻仙路向瀛洲。钟声迢递银河晓，
<br>
<br>　　林色葱笼玉露秋。紫殿讲筵邻御座，青宫宾榻入龙楼。
<br>
<br>　　从来共结归山侣，今日多应独自休。
<br>
<br>　　卷501_3  「和卢给事酬裴员外」姚合
<br>
<br>　　南山雪色彻皇州，钟鼓声交晓气浮。鸳鹭簪裾上龙尾，
<br>
<br>　　蓬莱宫殿压鳌头。夕郎夜直吟仙掖，天乐和声下禁楼。
<br>
<br>　　赠答诗成才思敌，病夫欲和几朝愁。
<br>
<br>　　卷501_4  「和裴结端公早朝（一作和郭端公早朝）」姚合
<br>
<br>　　鱼钥千门启，鸡人唱晓传。冕旒临玉殿，丞相入炉烟。
<br>
<br>　　列位同居左，分行忝在前。仰闻天语近，俯拜声连。
<br>
<br>　　彩仗祥光动，彤庭霁色鲜。威仪谁可纪，柱史有新篇。
<br>
<br>　　卷501_5  「和门下李相饯西蜀相公」姚合
<br>
<br>　　圣朝同舜日，作相有夔龙。理化知无外，A黎尽可封。
<br>
<br>　　燮和皆达识，出入并登庸。武骑增馀勇，儒冠贵所从。
<br>
<br>　　赠诗全六义，出镇越千峰。连日陈天乐，芳筵叠酒钟。
<br>
<br>　　乌台情已洽，凤阁分弥浓。栈转旌摇水，崖高马蹋松。
<br>
<br>　　恩深施远俗，化美见前踪。江晓流巴字，山晴耸剑峰。
<br>
<br>　　双油拥上宰，四海羡临邛。先路声华远，离京诏旨重。
<br>
<br>　　岁除今向尽，春色即相逢。嫩叶抽W蕊，新苔长翠茸。
<br>
<br>　　冰销鱼，林暖鸟。泉落闻难尽，花开看不供。
<br>
<br>　　青城方眷恋，黄阁竟从容。计日归台席，还听长乐钟。
<br>
<br>　　卷501_6  「和座主相公西亭秋日即事」姚合
<br>
<br>　　西亭秋望好，宁要更垂帘。夫子墙还峻，侯宅过谦。
<br>
<br>　　微风红叶下，新雨绿苔黏。窗外松初长，栏中药旋添。
<br>
<br>　　海图装玉轴，书目记牙签。竹色晴连地，山光远入檐。
<br>
<br>　　酒浓杯稍重，诗冷语多尖。属和才虽浅，题高免客嫌。
<br>
<br>　　卷501_7  「和秘书崔少监春日游青龙寺僧院」姚合
<br>
<br>　　官清书府足闲时，晓起攀花折柳枝。九陌城中寻不尽，
<br>
<br>　　千峰寺里看相宜。高人酒味多和药，自古风光只属诗。
<br>
<br>　　见说往来多静者，未知前日更逢谁。
<br>
<br>　　卷501_8  「和李绅助教不赴看花」姚合
<br>
<br>　　笑辞聘礼深坊住，门馆长闲似退居。太学官资清品秩，
<br>
<br>　　高人公事说经书。年华未是登朝晚，春色何因向酒疏。
<br>
<br>　　且看牡丹吟丽句，不知此外复何如。
<br>
<br>　　卷501_9  「和李十二舍人冬至日」姚合
<br>
<br>　　献寿人皆庆，南山复北堂。从今千万日，此日又初长。
<br>
<br>　　卷501_10  「和裴令公新成绿野堂即事」姚合
<br>
<br>　　结构立嘉名，轩窗四面明。丘墙高莫比，萧宅僻还清。
<br>
<br>　　池际龟潜戏，庭前药旋生。树深檐稍邃，石峭径难平。
<br>
<br>　　道旷襟情远，神闲视听精。古今功独出，大小隐俱成。
<br>
<br>　　曙雨新苔色，秋风长桂声。携诗就竹写，取酒对花倾。
<br>
<br>　　古寺招僧饭，方塘看鹤行。人间无此贵，半仗暮归城。
<br>
<br>　　卷501_11  「和厉玄侍御题户部李相公庐山西林草堂」姚合
<br>
<br>　　茅屋临江起，登庸复应期。遥知归去日，自致太平时。
<br>
<br>　　幽药禅僧护，高窗宿鸟窥。行人尽歌咏，唯子独能诗。
<br>
<br>　　卷501_12  「和郑相演杨尚书蜀中唱和诗」姚合
<br>
<br>　　天福坤维厚，忠贤拥节旄。江同渭滨远，山似傅岩高。
<br>
<br>　　元气符才格，文星照笔毫。五言全丽则，六义出风骚。
<br>
<br>　　圣日麻双下，洪炉柄共操。宠荣连雨露，先后比萧曹。
<br>
<br>　　唱绝时难和，吟多客讵劳。四方虽纸贵，谁怕费钱刀。
<br>
<br>　　卷501_13  「和户部侍郎省中晚归」姚合
<br>
<br>　　寒日南宫晚，闲吟半醉归。位高行路静，诗好和人稀。
<br>
<br>　　古树苔文匝，遥峰雪色微。宁知逢彩笔，寂寞有光辉。
<br>
<br>　　卷501_14  「和元八郎中秋居」姚合
<br>
<br>　　圣代无为化，郎中似散仙。晚眠随客醉，夜坐学僧禅。
<br>
<br>　　酒用林花酿，茶将野水煎。人生知此味，独恨少因缘。
<br>
<br>　　卷501_15  「和李十二舍人、裴四二舍人两阁老酬白少傅见寄」姚合
<br>
<br>　　罢草王言星岁久，嵩高山色日相亲。萧条雨夜吟连晓，
<br>
<br>　　撩乱花时看尽春。此世逍遥应独得，古来闲散有谁邻。
<br>
<br>　　林中长老呼居士，天下书生仰达人。酒挈数瓶杯亦阔，
<br>
<br>　　诗成千首语皆新。纶闱并命诚宜贺，不念衰年寄上频。
<br>
<br>　　卷501_16  「和刘禹锡主客冬初拜表怀上都故人」姚合
<br>
<br>　　九陌喧喧骑吏催，百官拜表禁城开。林疏晓日明红叶，
<br>
<br>　　尘静寒霜覆绿苔。玉佩声微班始定，金函光动按初来。
<br>
<br>　　此时共想朝天客，谢食方从阁里回。
<br>
<br>　　卷501_17  「和太仆田卿酬殷尧藩侍御见寄」姚合
<br>
<br>　　往还知分熟，酬赠思同新。嗜饮殷偏逸，闲吟卿亦贫。
<br>
<br>　　古苔寒更翠，修竹静无邻。促席灯浮酒，听鸿霜满身。
<br>
<br>　　浅才唯是我，高论更何人。携手宜相访，穷行少路尘。
<br>
<br>　　卷501_18  「和膳部李郎中秋夕」姚合
<br>
<br>　　淅淅复修修，凉风似水流。此生难免老，举世大同愁。
<br>
<br>　　萤影明苔藓，鸿声傍斗牛。犹分省署直，何日是归休。
<br>
<br>　　卷501_19  「和前吏部韩侍郎夜泛南溪」姚合
<br>
<br>　　辞得官来疾渐平，世间难有此高情。
<br>
<br>　　新秋月满南溪里，引客乘船处处行。
<br>
<br>　　卷501_20  「和王郎中题华州李中丞厅」姚合
<br>
<br>　　莲华峰下郡斋前，绕砌穿池贮瀑泉。
<br>
<br>　　君到亦应闲不得，主人草圣复诗仙。
<br>
<br>　　卷501_21  「和厉玄侍御、无可上人会宿见寄」姚合
<br>
<br>　　九衢难会宿，况复是寒天。朝客清贫老，林僧默悟禅。
<br>
<br>　　眠迟消漏水，吟苦堕寒涎。异日来寻我，沧江有钓船。
<br>
<br>　　卷501_22  「和令狐六员外直夜即事寄上相公」姚合
<br>
<br>　　霜台同处轩窗接，粉署先登语笑疏。皓月满帘听玉漏，
<br>
<br>　　紫泥盈手发天书。吟诗清美招闲客，对酒逍遥卧直庐。
<br>
<br>　　荣贵人间难有比，相公离此十年馀。
<br>
<br>　　卷501_23  「答孟侍御早朝见寄」姚合
<br>
<br>　　河倾月向西，九陌鼓声齐。尘静霜华远，烟生曙色低。
<br>
<br>　　禁门人已度，宫树鸟犹栖。疏懒劳相问，登山有旧梯。
<br>
<br>　　卷501_24  「和友人新居园上」姚合
<br>
<br>　　新居多野思，不似在京城。墙上云相压，庭前竹乱生。
<br>
<br>　　寻师望药力，依谱上琴声。好是中秋夜，无尘有月明。
<br>
<br>　　卷501_25  「和裴令公游南庄忆白二十、韦七二宾客」姚合
<br>
<br>　　四郊初雨歇，高树滴犹残。池满红莲湿，云收绿野宽。
<br>
<br>　　花开半山晓，竹动数村寒。斗雀翻衣袂，惊鱼触钓竿。
<br>
<br>　　樽前多野客，膝下尽郎官。笔通泉脉，移松出药栏。
<br>
<br>　　关东分务重，天下似公难。半醉思韦白，题诗染彩翰。
<br>
<br>　　卷501_26  「和李舍人秋日卧疾言怀」姚合
<br>
<br>　　闲卧襟情远，西风菊渐芳。虚窗通晓景，珍簟卷秋光。
<br>
<br>　　果坠青莎径，尘离绿藓墙。药奁开静室，书阁出丛篁。
<br>
<br>　　对酒吟难尽，思山梦稍长。王言生彩笔，朝服惹炉香。
<br>
<br>　　松影幽连砌，虫声冷到床。诗成谁敢和，清思若怀霜。
<br>
<br>　　卷501_27  「和李十二舍人直日放朝对雪」姚合
<br>
<br>　　今朝街鼓何人听，朝客开门对雪眠。
<br>
<br>　　岂比直庐丹禁里，九重天近色弥鲜。
<br>
<br>　　卷501_28  「答李频秀才」姚合
<br>
<br>　　一年离九陌，壁上挂朝袍。物外诗情远，人间酒味高。
<br>
<br>　　思归知病长，失寝觉神劳。衰老无多思，因君把笔毫。
<br>
<br>　　卷501_29  「答胡遇」姚合
<br>
<br>　　一会一分离，贫游少定期。酒多为客稳，米贵入城迟。
<br>
<br>　　晴日偷将睡，秋山乞与诗。纵然眉得展，不似见君时。
<br>
<br>　　卷501_30  「答友人招游」姚合
<br>
<br>　　不来知尽怪，失意懒春游。闻鸟宁惊梦，看花怕引愁。
<br>
<br>　　赌棋招敌手，沽酒自扶头。何似华筵上，推辞候到筹。
<br>
<br>　　卷501_31  「答窦知言」姚合
<br>
<br>　　冬日易惨恶，暴风拔山根。尘沙落黄河，浊波如地翻。
<br>
<br>　　飞鸟皆束翼，居人不开门。独我赴省期，冒此驰毂辕。
<br>
<br>　　陕城城西边，逢子亦且奔。所趋事一心，相见如弟昆。
<br>
<br>　　我惨得子舒，我寒得子温。同行十日程，僮仆性亦敦。
<br>
<br>　　到京人事多，日无闲精魂。念子珍重我，吐辞发蒙昏。
<br>
<br>　　反复千万意，一百六十言。格高思清冷，山低济浑浑。
<br>
<br>　　尝闻朋友惠，赠言始为恩。金玉日消费，好句长存存。
<br>
<br>　　倒篚别收贮，不与俗士论。每当清夜吟，使我如哀猿。
<br>
<br>　　卷501_32  「酬田就」姚合
<br>
<br>　　闲居多僻静，犹恐道相违。只是夜深坐，那堪春未归。
<br>
<br>　　嫩苔粘野色，香絮扑人衣。纵有野僧到，终朝不话非。
<br>
<br>　　卷501_33  「酬礼部李员外见寄」姚合
<br>
<br>　　本求仙郡是闲居，岂向郎官更有书。溪石谁思玉匠爱，
<br>
<br>　　烟鸿愿与弋人疏。自来江上眠方稳，旧在城中病悉除。
<br>
<br>　　唯见君诗难便舍，寒宵吟到晓更初。
<br>
<br>　　卷501_34  「酬令狐郎中见寄」姚合
<br>
<br>　　昨是儿童今是翁，人间日月急如风。
<br>
<br>　　常闻欲向沧江去，除我无人与子同。
<br>
<br>　　卷501_35  「酬李廓精舍南台望月见寄」姚合
<br>
<br>　　看月空门里，诗家境有馀。露寒僧梵出，林静鸟巢疏。
<br>
<br>　　远色当秋半，清光胜夜初。独无台上思，寂寞守吾庐。
<br>
<br>　　卷501_36  「酬光禄田卿末伏见寄」姚合
<br>
<br>　　下伏秋期近，还知扇渐疏。惊飙坠邻果，暴雨落江鱼。
<br>
<br>　　贵寺虽同秩，闲曹只管书。朝朝廊下食，相庇在肴菹。
<br>
<br>　　卷501_37  「酬薛奉礼见赠之作」姚合
<br>
<br>　　栖栖沧海一耕人，诏遣江边作使君。山顶雨馀青到地，
<br>
<br>　　涛头风起白连云。诗成客见书墙和，药熟僧来就鼎分。
<br>
<br>　　珍重来章相借分，芳名未识已曾闻。
<br>
<br>　　卷501_38  「酬卢汀谏议」姚合
<br>
<br>　　粟如流水帛如山，依念仓边语笑间。篇什纵横文案少，
<br>
<br>　　亲朋撩乱吏人闲。杯觞引满从衣湿，墙壁书多任手顽。
<br>
<br>　　遥贺来年二三月，彩衣先辈过春关。
<br>
<br>　　卷501_39  「酬万年张郎中见寄」姚合
<br>
<br>　　贡籍常同府，周行今一时。谏曹诚已忝，京邑岂相宜。
<br>
<br>　　黑发年来尽，沧江归去迟。何时得携手，林下静吟诗。
<br>
<br>　　卷501_40  「酬光禄田卿六韵见寄」姚合
<br>
<br>　　以病辞朝谒，迂疏种药翁。心弥念鱼鸟，诏遣理兵戎。
<br>
<br>　　绕户旌旗影，吹人鼓角风。雪晴嵩岳顶，树老陕城宫。
<br>
<br>　　莅职才微薄，归山路未通。名卿诗句峭，诮我在关东。
<br>
<br>　　卷501_41  「酬杨汝士尚书喜人移居」姚合
<br>
<br>　　未得沧江外，衰残读药书。圣朝优上秩，仁里许闲居。
<br>
<br>　　树对枝相接，泉同井不疏。酬章深自鄙，欲寄复踌躇。
<br>
<br>　　卷501_42  「酬田卿书斋即事见寄」姚合
<br>
<br>　　幽斋琴思静，晚下紫宸朝。旧隐同溪远，周行隔品遥。
<br>
<br>　　深槐蝉唧唧，疏竹雨萧萧。不是相寻懒，烦君举酒瓢。
<br>
<br>　　卷501_43  「酬张籍司业见寄」姚合
<br>
<br>　　日日在心中，青山青桂丛。高人多爱静，归路亦应同。
<br>
<br>　　罢吏方无病，因僧得解空。新诗劳见问，吟对竹林风。
<br>
<br>　　卷501_44  「谢汾州田大夫寄茸毡葡萄」姚合
<br>
<br>　　筐封紫葡萄，筒卷白茸毛。卧暖身应健，含消齿免劳。
<br>
<br>　　衾衣疏不称，梨栗鄙难高。晓起题诗报，寒澌满笔毫。
<br>
<br>　　卷501_45  「牧杭州谢李太尉德裕」姚合
<br>
<br>　　皇恩特许拜杭坛，欲谢旌旄去就难。
<br>
<br>　　偷拟白头瞻画戟，四神俱散发毛寒。
<br>
<br>　　卷501_46  「杏园宴上谢座主」姚合
<br>
<br>　　得陪桃李植芳丛，别感生成太昊功。
<br>
<br>　　今日无言春雨后，似含冷涕谢东风。
<br>
<br>　　卷501_47  「谢韬光上人」姚合
<br>
<br>　　上方清净无因住，唯愿他生得住持。
<br>
<br>　　只恐无生复无我，不知何处更逢师。
<br>
<br>　　卷501_48  「谢秦校书与无可上人见访」姚合
<br>
<br>　　道同无宿约，三伏自从容。窗豁山侵座，扇摇风下松。
<br>
<br>　　客吟多绕竹，僧饭只凭钟。向晚分归路，莓苔行迹重。
<br>
<br>　　卷501_49  「喜胡遇至」姚合
<br>
<br>　　穷居稀出入，门户满尘埃。病少闲人问，贫唯密友来。
<br>
<br>　　茅斋从扫破，药酒遣生开。多事经时别，还愁不宿回。
<br>
<br>　　就林烧嫩笋，绕树拣香梅。相对题新什，迟成举罚杯。
<br>
<br>　　卷501_50  「喜贾岛至」姚合
<br>
<br>　　布囊悬蹇驴，千里到贫居。饮酒谁堪伴，留诗自与书。
<br>
<br>　　爱眠知不醉，省语似相疏。军吏衣裳窄，还应暗笑余。
<br>
<br>　　卷501_51  「喜喻凫至」姚合
<br>
<br>　　欲出心还懒，闲吟绕寝床。道书虫食尽，酒律客偷将。
<br>
<br>　　愁至为多病，贫来减得狂。见君何所似，如热得清凉。
<br>
<br>　　卷501_52  「喜雍陶秋夜访宿」姚合
<br>
<br>　　晓立侍炉烟，夜归蓬荜眠。露华明菊上，萤影灭灯前。
<br>
<br>　　清漏和砧叠，栖禽与叶连。高人来此宿，为似在山颠。
<br>
<br>　　卷501_53  「喜贾岛雨中访宿」姚合
<br>
<br>　　雨里难逢客，闲吟不复眠。虫声秋并起，林色夜相连。
<br>
<br>　　爱酒此生里，趋朝未老前。终须携手去，沧海棹鱼船。
<br>
<br>　　卷501_54  「喜马戴冬夜见过期无可上人不至」姚合
<br>
<br>　　客来初夜里，药酒自开封。老渐多归思，贫惟长病容。
<br>
<br>　　苦寒灯焰细，近晓鼓声重。僧可还相舍，深居闭古松。
<br>
<br>　　内殿臣相命，开樽话旧时。夜钟催鸟绝，积雪阻僧期。
<br>
<br>　　林静寒声远，天阴曙色迟。今宵复何夕，鸣坐相随。
<br>
<br>　　卷501_55  「访僧法通不遇」姚合
<br>
<br>　　访师师不遇，礼佛佛无言。依旧将烦恼，黄昏入宅门。
<br>
<br>　　卷501_56  「夜期友生不至」姚合
<br>
<br>　　忍寒停酒待君来，酒作凌澌火作灰。
<br>
<br>　　半夜出门重立望，月明先自下高台。
<br>
<br>　　卷501_57  「寻僧不遇」姚合
<br>
<br>　　入门愁自散，不假见僧翁。花落煎茶水，松生醒酒风。
<br>
<br>　　拂床寻古画，拔刺看新丛。别有游人见，多疑住此中。
<br>
<br>　　卷501_58  「过友人山庄」姚合
<br>
<br>　　蕙带缠腰复野蔬，一庄水竹数房书。
<br>
<br>　　举头忽见南山雪，便说休官相近居。
<br>
<br>　　卷501_59  「奉和前司封苏郎中喜严常侍萧给事见访惊斑鬓之什」姚合
<br>
<br>　　绕鬓沧浪有几茎，珥貂相问夕郎惊。只应为酒微微变，
<br>
<br>　　不是因年渐渐生。东观诗成号良史，中台官罢揖高名。
<br>
<br>　　即提彩笔裁天诏，谁得吟诗自在行。
<br>
<br>　　卷501_60  「奉和门下相公雨中寄裴给事」姚合
<br>
<br>　　晓起闲看雨，垂檐自滴阶。风清想林壑，云湿似江淮。
<br>
<br>　　石信浮沤重，泥从积藓埋。气消浓酒力，心助独吟怀。
<br>
<br>　　飒飒通琴韵，萧萧静竹斋。彩毫无限思，念与夕郎乖。
<br>
<br>　　卷501_61  「答韩湘」姚合
<br>
<br>　　疏散无世用，为文乏天格。把笔日不休，忽忽有所得。
<br>
<br>　　所得良自慰，不求他人识。子独访我来，致诗过相饰。
<br>
<br>　　君子无浮言，此诗应亦直。但虑忧我深，鉴亦随之惑。
<br>
<br>　　子在名场中，屡战还屡北。我无数子明，端坐空叹息。
<br>
<br>　　昨闻过春关，名系吏部籍。三十登高科，前涂浩难测。
<br>
<br>　　诗人多峭冷，如水在胸臆。岂随寻常人，五藏为酒食。
<br>
<br>　　期来作酬章，危坐吟到夕。难为间其辞，益贵我纸墨。
<br>
<br>　　卷501_62  「奉和四松」姚合
<br>
<br>　　四松相对植，苍翠映中台。擢干凌空去，移根笔开。
<br>
<br>　　阴阳气潜煦，造化手亲栽。日月滋佳色，烟霄长异材。
<br>
<br>　　清音胜在涧，寒影遍生苔。静绕霜沾履，闲看酒满杯。
<br>
<br>　　同荣朱户际，永日白云隈。密叶闻风度，高枝见鹤来。
<br>
<br>　　赏心难可尽，丽什妙难裁。此地无因到，循环几百回。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
