<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷四十三
<br>
<br>　　卷43_1  「少年行」李百药
<br>
<br>　　少年飞翠盖，上路勒金镳。始酌文君酒，新吹弄玉箫。
<br>
<br>　　少年不欢乐，何以尽芳朝。千金笑里面，一搦掌中腰。
<br>
<br>　　挂缨岂惮宿，落珥不胜娇。寄语少年子，无辞归路遥。
<br>
<br>　　卷43_2  「渡汉江」李百药
<br>
<br>　　东流既，南纪信滔滔。水激沉碑岸，波骇弄珠皋。
<br>
<br>　　含星映浅石，浮盖下奔涛。溜阔霞光近，川长晓气高。
<br>
<br>　　樯乌转轻翼，戏鸟落风毛。客心既多绪，长歌且代劳。
<br>
<br>　　卷43_3  「秋晚登古城」李百药
<br>
<br>　　日落征途远，怅然临古城。颓墉寒雀集，荒堞晚乌惊。
<br>
<br>　　萧森灌木上，迢递孤烟生。霞景焕馀照，露气澄晚清。
<br>
<br>　　秋风转摇落，此志安可平。
<br>
<br>　　卷43_4  「途中述怀」李百药
<br>
<br>　　伯喈迁塞北，亭伯之辽东。伊余何为客，独守云台中。
<br>
<br>　　途遥已日暮，时泰道斯穷。拔心悲岸草，半死落岩桐。
<br>
<br>　　目送衡阳雁，情伤江上枫。福兮良所伏，今也信难通。
<br>
<br>　　丈夫自有志，宁伤官不公。
<br>
<br>　　卷43_5  「郢城怀古」李百药
<br>
<br>　　客心悲暮序，登墉瞰平陆。林泽芊绵，山川郁重复。
<br>
<br>　　王公资设险，名都拒江T.方城次北门，溟海穷南服。
<br>
<br>　　长策挫吴豕，雄图竞周鹿。万乘重沮漳，九鼎轻伊谷。
<br>
<br>　　大L云梦掩，壮观章华筑。人世更盛衰，吉凶良倚伏。
<br>
<br>　　遽见邻交断，仍睹贤臣逐。南风忽不竞，西师日侵蹙。
<br>
<br>　　运圯属驰驱，时屯恣敲朴。莫救夷陵火，无复秦庭哭。
<br>
<br>　　鄢郢遂丘墟，风尘俄惨黩。狐兔时游践，霜露日沾沐。
<br>
<br>　　钓渚故池平，神台层宇覆。阵云埋夏首，穷阴惨荒谷。
<br>
<br>　　怅矣舟壑迁，悲哉年祀倏。虽异三春望，终伤千里目。
<br>
<br>　　卷43_6  「晚渡江津」李百药
<br>
<br>　　寂寂江山晚，苍苍原野暮。秋气怀易悲，长波淼难溯。
<br>
<br>　　索索风叶下，离离早鸿度。丘壑列夕阴，葭I凝寒雾。
<br>
<br>　　日落亭皋远，独此怀归慕。
<br>
<br>　　卷43_7  「王师渡汉水经襄阳」李百药
<br>
<br>　　导漾疏源远，归海会流长。延波接荆梦，通望迩沮漳。
<br>
<br>　　高岸沉碑影，曲溆丽珠光。云昏翠岛没，水广素涛扬。
<br>
<br>　　阅川已多叹，遐睇几增伤。临溪犹驻马，望岘欲沾裳。
<br>
<br>　　乔木下寒叶，亭林落晓霜。山公不可遇，谁与访高阳。
<br>
<br>　　卷43_8  「谒汉高庙」李百药
<br>
<br>　　纂尧灵命启，灭楚馀闰终。飞名膺帝，沈迹韫神功。
<br>
<br>　　瑞气朝浮砀，祥符夜告丰。抑扬驾人杰，叱咤掩时雄。
<br>
<br>　　缔构三灵改，经纶五纬同。干戈革宇内，声教尽寰中。
<br>
<br>　　运谢年逾远，魂归道未穷。树碑留故邑，抗殿表祠宫。
<br>
<br>　　沐兰祈泗上，谒帝动深衷。英威肃如在，文物杳成空。
<br>
<br>　　竹皮聚寒径，社落霜丛。萧索阴云晚，长川起大风。
<br>
<br>　　卷43_9  「登叶县故城谒沈诸梁庙」李百药
<br>
<br>　　总辔临秋原，登城望寒日。烟暇共掩映，林野俱萧瑟。
<br>
<br>　　楚塞郁不穷，吴山高渐出。客行殊未已，沐澡期终吉。
<br>
<br>　　椒桂奠芳樽，风云下虚室。馆宇肃而静，神心康且逸。
<br>
<br>　　伊我非真龙，勿惊疲朽质。
<br>
<br>　　卷43_10  「安德山池宴集（安德，杨师道封号）」李百药
<br>
<br>　　朝宰论思暇，高宴临方塘。云飞凤台管，风动令君香。
<br>
<br>　　细草开金埒，流霞泛羽觞。虹桥分水态，镜石引菱光。
<br>
<br>　　上才同振藻，小技谬连章。怀音自兰室，徐步返山庄。
<br>
<br>　　卷43_11  「和许侍郎游昆明池」李百药
<br>
<br>　　神池望不极，沧波接远天。仪星似河汉，落景类虞泉。
<br>
<br>　　年深平馆宇，道泰偃戈船。差池下凫雁，掩映生云烟。
<br>
<br>　　浪花开已合，风文直且连。税马金堤外，横舟石岸前。
<br>
<br>　　羽觞倾绿蚁，飞日落红鲜。积水浮深智，明珠曜雅篇。
<br>
<br>　　大鲸方远击，沉灰独未然。知君啸俦侣，短翮徒联翩。
<br>
<br>　　卷43_12  「赋得魏都」李百药
<br>
<br>　　炎运精华歇，清都宝命开。帝里三方盛，王庭万国来。
<br>
<br>　　玄武疏遥磴，金凤上层台。乍进仙童乐，时倾避暑杯。
<br>
<br>　　南馆招奇士，西园引上才。还惜刘公干，疲病清漳隈。
<br>
<br>　　卷43_13  「赋礼记」李百药
<br>
<br>　　玉帛资王会，郊丘叶圣情。重广开环堵，至道轶金Y.
<br>
<br>　　盘薄依厚地，遥裔腾太清。方悦升中礼，足以慰馀生。
<br>
<br>　　卷43_14  「奉和正日临朝应诏」李百药
<br>
<br>　　化历昭唐典，承天顺夏正。百灵警朝禁，三辰扬旆旌。
<br>
<br>　　充庭富礼乐，高宴齿簪缨。献寿符万岁，移风韵九成。
<br>
<br>　　卷43_15  「妾薄命」李百药
<br>
<br>　　团扇秋风起，长门夜月明。羞闻拊背入，恨说舞腰轻。
<br>
<br>　　太常先已醉，刘君恒带酲。横陈每虚设，吉梦竟何成。
<br>
<br>　　卷43_16  「火凤词二首」李百药
<br>
<br>　　歌声扇后出，妆影镜中轻。未能令掩笑，何处欲障声。
<br>
<br>　　知音自不惑，得念是分明。莫见双沽玻疑人含笑情。
<br>
<br>　　佳人靓晚妆，清唱动兰房。影出含风扇，声飞照日梁。
<br>
<br>　　娇姑技柿玻逸韵口中香。自有横陈会，应怜秋夜长。
<br>
<br>　　卷43_17  「奉和初春出游应令」李百药
<br>
<br>　　鸣笳出望苑，飞盖下芝田。水光浮落照，霞彩淡轻烟。
<br>
<br>　　柳色迎三月，梅花隔二年。日斜归骑动，馀兴满山川。
<br>
<br>　　卷43_18  「寄杨公」李百药
<br>
<br>　　公子盛西京，光华早著名。分庭接游士，虚馆待时英。
<br>
<br>　　高阁浮香出，长廊宝钏鸣。面花无隔笑，歌扇不障声。
<br>
<br>　　卷43_19  「戏赠潘徐城门迎两新妇」李百药
<br>
<br>　　秦晋积旧匹，潘徐有世亲。三星宿已会，四德婉而嫔。
<br>
<br>　　云光鬓里薄，月影扇中新。年华与妆面，共作一芳春。
<br>
<br>　　卷43_20  「送别」李百药
<br>
<br>　　眷言一杯酒，凄怆起离忧。夜花飘露气，暗水急还流。
<br>
<br>　　雁行遥上月，虫声迥映秋。明日河梁上，谁与论仙舟。
<br>
<br>　　卷43_21  「雨后」李百药
<br>
<br>　　晚来风景丽，晴初物色华。薄云向空尽，轻虹逐望斜。
<br>
<br>　　后窗临岸竹，前阶枕浦沙。寂寥无与晤，尊酒论风花。
<br>
<br>　　卷43_22  「文德皇后挽歌」李百药
<br>
<br>　　裴回两仪殿，怅望九成台。玉辇终辞宴，瑶筐遂不开。
<br>
<br>　　野旷阴风积，川长思鸟来。寒山寂已暮，虞殡有馀哀。
<br>
<br>　　卷43_23  「咏蝉」李百药
<br>
<br>　　清心自饮露，哀响乍吟风。未上华冠侧，先惊翳叶中。
<br>
<br>　　卷43_24  「咏萤火示情人」李百药
<br>
<br>　　窗里怜灯暗，阶前畏月明。不辞逢露湿，只为重宵行。
<br>
<br>　　卷43_25  「春眺」李百药
<br>
<br>　　疲z荷拙患，沦踬合幽襟。栖息在何处，丘中鸣素琴。
<br>
<br>　　卷43_26  「句」李百药
<br>
<br>　　今日持团扇，非是为秋风。（赋得班去赵姬升见《诗式》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
