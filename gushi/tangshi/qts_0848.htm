<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百四十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百四十八
<br>
<br>　　卷848_1  「言兴」尚颜
<br>
<br>　　LL被吟牵，因师贾浪仙。江山风月处，一十二三年。
<br>
<br>　　雅颂在于此，浮华致那边。犹惭功未至，谩道近千篇。
<br>
<br>　　卷848_2  「江上秋思（一作尚志诗）」尚颜
<br>
<br>　　到来江上久，谁念旅游心。故国无秋信，邻家有夜砧。
<br>
<br>　　坐遥翻不睡，愁极却成吟。即恐髭连鬓，还为白所侵。
<br>
<br>　　卷848_3  「匡山居」尚颜
<br>
<br>　　无才加性拙，道理合藏踪。是处非深远，其山已万重。
<br>
<br>　　经时邻境战，独夜隔云舂。昨日泉中见，常鱼亦化龙。
<br>
<br>　　卷848_4  「夷陵即事」尚颜
<br>
<br>　　不难饶白发，相续是滩波。避世嫌身晚，思家乞梦多。
<br>
<br>　　暑衣经雪着，冻砚向阳呵。岂谓临岐路，还闻圣主过。
<br>
<br>　　卷848_5  「紫阁隐者」尚颜
<br>
<br>　　天高紫阁侵，隐者信沈沈。道长年兼长，云深草复深。
<br>
<br>　　如非禅客见，即是猎人寻。北笑长安道，埃尘古到今。
<br>
<br>　　卷848_6  「与陈陶处士」尚颜
<br>
<br>　　钟陵城外住，喻似玉沈泥。道直贫嫌杀，神清语亦低。
<br>
<br>　　雪深加酒债，春尽减诗题。记得曾邀宿，山茶独自携。
<br>
<br>　　卷848_7  「与王嵩隐」尚颜
<br>
<br>　　一生吟兴僻，方见业精微。事若终难得，乡应不易归。
<br>
<br>　　乱收西日叶，双掩北风扉。合国诸卿相，皆曾着布衣。
<br>
<br>　　卷848_8  「怀陆龟蒙处士」尚颜
<br>
<br>　　布褐东南隐，相传继谢敷。高谭夫子道，静看海山图。
<br>
<br>　　事免伤心否，棋逢敌手无。关中花数内，独不见菖蒲。
<br>
<br>　　卷848_9  「寄华阴司空侍郎」尚颜
<br>
<br>　　剑佩已深扃，茅为岳面亭。诗犹少绮美，画肯爱丹青。
<br>
<br>　　换笔修僧史，焚香阅道经。相邀来未得，但想鹤仪形。
<br>
<br>　　卷848_10  「送陆肱入关」尚颜
<br>
<br>　　舟行复陆行，始得到咸京。准拟何人口，吹嘘六义名。
<br>
<br>　　乱山遥减翠，丛菊早含英。衣锦还乡日，他时有此荣。
<br>
<br>　　卷848_11  「送刘必先」尚颜
<br>
<br>　　力进凭诗业，心焦阙问安。远行无处易，孤立本来难。
<br>
<br>　　楚月船中没，秦星马上残。明年有公道，更以命推看。
<br>
<br>　　卷848_12  「寄方干处士」尚颜
<br>
<br>　　格外缀清诗，诗名独得知。闲居公道日，醉卧牡丹时。
<br>
<br>　　海鸟和涛望，山僧带雪期。仍闻称处士，圣主肯相违。
<br>
<br>　　卷848_13  「寄刘逸士」尚颜
<br>
<br>　　无愁无累者，偶向市朝游。此后乘孤艇，依前入乱流。
<br>
<br>　　高眠歌圣日，下钓坐清秋。道不离方寸，而能混俗求。
<br>
<br>　　卷848_14  「送独孤处士」尚颜
<br>
<br>　　万里去非忙，惟携贮药囊。山家消夜景，酒肆过年光。
<br>
<br>　　立鹤洲侵浪，喧蛩壁近床。谁人临上路，乞得变髭方。
<br>
<br>　　卷848_15  「早春送人归岳阳」尚颜
<br>
<br>　　久食主人鱼，春来复旧居。远无千里浪，轻有半船书。
<br>
<br>　　过片晴云淡，消残暮雪虚。岳阳多异境，搜思勿令疏。
<br>
<br>　　卷848_16  「冬暮送人」尚颜
<br>
<br>　　长安冬欲尽，又送一遗贤。醉后情浑可，言休理不然。
<br>
<br>　　射衣秦岭雪，摇月汉江船。亦过春兼夏，回期信有蝉。
<br>
<br>　　卷848_17  「送徐道人东游」尚颜
<br>
<br>　　长安人扰扰，独自有闲心。海上山中去，风前月下吟。
<br>
<br>　　引猿秋果熟，藏鹤晓云深。易姓更名数，难教弟子寻。
<br>
<br>　　卷848_18  「自纪」尚颜
<br>
<br>　　诸机忘尽未忘诗，似向诗中有所依。远境等闲支枕觅，
<br>
<br>　　空山容易杖藜归。清猿一一居林叫，白鸟双双避钓飞。
<br>
<br>　　欲画净名居士像，焚香愿见陆探微。
<br>
<br>　　卷848_19  「怀智栖上人」尚颜
<br>
<br>　　临水登山自有期，不同游子暮何之。闲眠默坐身堪赏，
<br>
<br>　　已去还来事可知。林鸟隔云飞一饷，草虫和雨叫多时。
<br>
<br>　　思君最易令人老，倚槛空吟所寄诗。
<br>
<br>　　卷848_20  「峡中酬荆南郑准」尚颜
<br>
<br>　　山斋西向蜀江澹四载安居复有群。风雁势高犹可见，
<br>
<br>　　雪猿声苦不堪闻。新诗写出难胜宝，破衲披行却类云。
<br>
<br>　　每喜溯流宾客说，元瑜刀笔润雄军。
<br>
<br>　　卷848_21  「寄荆门郑准」尚颜
<br>
<br>　　传衣传钵理难论，绮靡销磨二雅尊。不许姓名留月观，
<br>
<br>　　终携瓶锡去云门。窗间挂烛通宵在，竹上题诗隔岁存。
<br>
<br>　　珍重荆门郑从事，十年同受景升恩。
<br>
<br>　　卷848_22  「将欲再游荆渚留辞岐下司徒」尚颜
<br>
<br>　　竹锡铜瓶配衲衣，殷公楼畔偶然离。白莲几看从开日，
<br>
<br>　　明月长吟到落时。活计本无桑柘润，疏慵寻有水云资。
<br>
<br>　　今朝回去精神别，为得头厅宰相诗。
<br>
<br>　　卷848_23  「赠村公」尚颜
<br>
<br>　　绸衣木突此乡尊，白尽须眉眼未昏。醉舞神筵随鼓笛，
<br>
<br>　　闲歌圣代和儿孙。黍苗一顷垂秋日，茅栋三间映古原。
<br>
<br>　　也笑长安名利处，红尘半是马蹄翻。
<br>
<br>　　卷848_24  「秋夜吟」尚颜
<br>
<br>　　梧桐雨畔夜愁吟，抖擞衣裾藓色侵。
<br>
<br>　　枉道一生无系着，湘南山水别人寻。
<br>
<br>　　卷848_25  「读齐己上人集（一作栖蟾诗）」尚颜
<br>
<br>　　诗为儒者禅，此格的惟仙。古雅如周颂，清和甚舜弦。
<br>
<br>　　冰生听瀑句，香发早梅篇。想得吟成夜，文星照楚天。
<br>
<br>　　卷848_26  「除夜（一作栖蟾诗）」尚颜
<br>
<br>　　九冬三十夜，寒与暖分开。坐到四更后，身添一岁来。
<br>
<br>　　鱼灯延腊火，兽炭化春灰。青帝今应老，迎新见几回。
<br>
<br>　　卷848_27  「送人归乡」尚颜
<br>
<br>　　多才与命违，末路忆柴扉。白发何人问，青山一剑归。
<br>
<br>　　晴烟独鸟没，野渡乱花飞。寂寞长亭外，依然空落晖。
<br>
<br>　　卷848_28  「述怀」尚颜
<br>
<br>　　青门聊极望，何事久离群。芳草失归路，故乡空暮云。
<br>
<br>　　信回陵树老，梦断灞流分。兄弟正南北，鸿声堪独闻。
<br>
<br>　　五城初罢构，海上忆闲行。触雪麻衣静，登山竹锡轻。
<br>
<br>　　天寒岳寺出，日晚岛泉清。坐与幽期遇，何湖心渺冥。
<br>
<br>　　卷848_29  「宿寿安甘棠馆」尚颜
<br>
<br>　　行人方倦役，到此似还乡。流水来关外，青山近洛阳。
<br>
<br>　　溪云归洞鹤，松月半轩霜。坐恐晨钟动，天涯道路长。
<br>
<br>　　山空蕙气香，乳管折云房。愿值壶中客，亲传肘后方。
<br>
<br>　　三更礼星斗，寸匕服丹霜。默坐树阴下，仙经横石床。
<br>
<br>　　卷848_30  「送朴山人归新罗」尚颜
<br>
<br>　　浩渺行无极，扬帆但信风。云山过海半，乡树入舟中。
<br>
<br>　　波定遥天出，沙平远岸穷。离心寄何处，目击曙霞东。
<br>
<br>　　卷848_31  「宿清远峡山寺」尚颜
<br>
<br>　　寺近朝天路，多闻玉佩音。鉴人开慧眼，归鸟息禅心。
<br>
<br>　　磬接星河曙，窗连夏木深。此中能宴坐，何必在云林。
<br>
<br>　　卷848_32  「松山岭」尚颜
<br>
<br>　　平生闲放久，野鹿许为群。居止邻西岳，轩窗度白云。
<br>
<br>　　斋心饭松子，话道接茅君。汉主恩情去，空山起夕氛。
<br>
<br>　　卷848_33  「句」尚颜
<br>
<br>　　浸浸三楚白，渺渺九江寒。（《雪》，见《吟窗杂录》）
<br>
<br>　　卷848_34  「泊洞庭」虚中
<br>
<br>　　槐柳未知秋，依依馆驿头。客心俱念远，时雨自相留。
<br>
<br>　　浪没货鱼市，帆高卖酒楼。夜来思展转，故里在南州。
<br>
<br>　　卷848_35  「善卷坛」虚中
<br>
<br>　　耕荒凿原时，高趣在希夷。大舜欲逊国，先生空敛眉。
<br>
<br>　　五溪清不足，千古美无亏。纵遣亡淳者，何人投所思。
<br>
<br>　　卷848_36  「石城金谷」虚中
<br>
<br>　　晋祚一倾摧，骄奢去不回。只应荆棘地，犹作绮罗灰。
<br>
<br>　　狐兔闲生长，樵苏静往来。踟蹰意无尽，寒日又西颓。
<br>
<br>　　卷848_37  「庾楼」虚中
<br>
<br>　　郡楼名甚远，几换见楼人。庾亮魂应在，清风到白O.
<br>
<br>　　晴轩分楚汉，夜酒揖星辰。何必匡山上，独言无世尘。
<br>
<br>　　卷848_38  「经贺监旧居」虚中
<br>
<br>　　不恋明皇宠，归来镜水隅。道装汀鹤识，春醉钓人扶。
<br>
<br>　　逐朵云如吐，成行雁侣驱。兰亭名景在，踪迹未为孤。
<br>
<br>　　卷848_39  「献郑都官」虚中
<br>
<br>　　早晚辞班列，归寻旧隐峰。代移家集在，身老诏书重。
<br>
<br>　　药秘仙都诀，茶开蜀国封。何当答群望，高蹑傅岩踪。
<br>
<br>　　卷848_40  「寄华山司空图二首」虚中
<br>
<br>　　门径放莎垂，往来投刺稀。有时开御札，特地挂朝衣。
<br>
<br>　　岳信僧传去，仙香鹤带归。他年二南化，无复更衰微。
<br>
<br>　　逍遥短褐成，一剑动精灵。白昼梦仙岛，清晨礼道经。
<br>
<br>　　黍苗侵野径，桑椹污闲庭。肯要为邻者，西南太华青。
<br>
<br>　　卷848_41  「赠屏风岩栖蟾上人」虚中
<br>
<br>　　岩房高且静，住此几寒暄。鹿嗅安禅石，猿啼乞食村。
<br>
<br>　　朝阳生树罅，古路透云根。独我闲相觅，凄凉碧洞门。
<br>
<br>　　卷848_42  「赠秀才」虚中
<br>
<br>　　筠阳多胜致，夫子纵游遨。凤鸟瑞不见，鲈鱼价转高。
<br>
<br>　　门开沙觜静，船系树根牢。谁解伊人趣，村沽对郁陶。
<br>
<br>　　卷848_43  「送迁客」虚中
<br>
<br>　　倏忽堕g行，天南去路长。片言曾不谄，获罪亦何伤。
<br>
<br>　　象恋藏牙浦，人贪卖子乡。此心终合雪，去已莫思量。
<br>
<br>　　卷848_44  「哭悼朝贤」虚中
<br>
<br>　　前昨回私第，旋闻寝疾终。四邻方响绝，二月牡丹空。
<br>
<br>　　冢已迁名境，碑仍待至公。只应遗爱理，长在楚南风。
<br>
<br>　　卷848_45  「悼方干处士」虚中
<br>
<br>　　先生在世日，只向镜湖居。明主未巡狩，白头闲钓鱼。
<br>
<br>　　烟莎一径小，洲岛四邻疏。独有为儒者，时来吊旧庐。
<br>
<br>　　卷848_46  「听轩辕先生琴」虚中
<br>
<br>　　诀妙与功精，通宵膝上横。一堂风冷淡，千古意分明。
<br>
<br>　　坐客神魂凝，巢禽耳目倾。酷哉商纣世，曾不遇先生。
<br>
<br>　　卷848_47  「芳草」虚中
<br>
<br>　　绵绵芳草绿，何处动深思。金谷人亡后，沙场日暖时。
<br>
<br>　　龙鳞藏有瑞，风雨洒无私。欲采兰兼蕙，清香可赠谁。
<br>
<br>　　卷848_48  「句」虚中
<br>
<br>　　喜鱼在深处，幽鸟立多时。（《马侍中池亭》，《纪事》）
<br>
<br>　　菖蒲花不艳，鸲鹆性多灵。（《古今诗话》）
<br>
<br>　　盘中是祥瑞，天下恰炎蒸。（卖冰者，以下《吟窗杂录》）
<br>
<br>　　待暖还须去，门前有路岐。（《夜坐》）
<br>
<br>　　春雨无高下，花枝有短长。（《春诗》）
<br>
<br>　　老负峨眉月，闲看云水心。（《赠齐己》，《五代史补》）
<br>
<br>　　卷848_49  「短歌行」栖蟾
<br>
<br>　　蟾光堪自笑，浮世懒思量。身得几时活，眼开终日忙。
<br>
<br>　　千门无寿药，一镜有愁霜。早向尘埃外，光阴任短长。
<br>
<br>　　卷848_50  「除夜（一作尚颜诗）」栖蟾
<br>
<br>　　九冬三十夜，寒与暖分开。坐到四更后，身添一岁来。
<br>
<br>　　鱼灯延腊火，兽炭化春灰。青帝今应老，迎新见几回。
<br>
<br>　　卷848_51  「宿巴江」栖蟾
<br>
<br>　　江声五十里，泻碧急于弦。不觉日又夜，争教人少年。
<br>
<br>　　一汀巫峡月，两岸子规天。山影似相伴，浓遮到晓船。
<br>
<br>　　卷848_52  「游边」栖蟾
<br>
<br>　　边云四顾浓，饥马嗅枯丛。万里八九月，一身西北风。
<br>
<br>　　偷营天正黑，战地雪多红。昨夜东归梦，桃花暖色中。
<br>
<br>　　卷848_53  「居南岳怀沈彬」栖蟾
<br>
<br>　　石房开竹扉，茗外独支颐。万木还无叶，百年能几时。
<br>
<br>　　隔云闻过，截雨见虹垂。因忆岳南客，晏眠吟好诗。
<br>
<br>　　卷848_54  「南中怀友生」栖蟾
<br>
<br>　　荔枝江上立，望北几思量。隔海无书札，前年在汉阳。
<br>
<br>　　瘴村人起早，铜柱象揩光。居此成何事，寻君过碧湘。
<br>
<br>　　卷848_55  「赠南岳玄泰布衲」栖蟾
<br>
<br>　　曹溪入室人，终老甚难群。四十馀年内，青山与白云。
<br>
<br>　　松和巢鹤看，果共野猿分。海外僧来说，名高自小闻。
<br>
<br>　　卷848_56  「寄问政山聂威仪」栖蟾
<br>
<br>　　先生卧碧岑，诸祖是知音。得道无一法，孤云同寸心。
<br>
<br>　　岚光薰鹤诏，茶味敌人参。苦向壶中去，他年许我寻。
<br>
<br>　　卷848_57  「送迁客」栖蟾
<br>
<br>　　谏频甘得罪，一骑入南深。若顺吾皇意，即无臣子心。
<br>
<br>　　织花蛮市布，捣月象州砧。蒙雪知何日，凭楼望北吟。
<br>
<br>　　卷848_58  「读齐己上人集（一作尚颜诗）」栖蟾
<br>
<br>　　诗为儒者禅，此格的惟仙。古雅如周颂，清和甚舜弦。
<br>
<br>　　冰生听瀑句，香发早梅篇。想得吟成夜，文星照楚天。
<br>
<br>　　卷848_59  「牧童」栖蟾
<br>
<br>　　牛得自由骑，春风细雨飞。青山青草里，一笛一蓑衣。
<br>
<br>　　日出唱歌去，月明抚掌归。何人得似尔，无是亦无非。
<br>
<br>　　卷848_60  「再宿京口禅院」栖蟾
<br>
<br>　　滩声依旧水溶溶，岸影参差对梵宫。楚树七回凋旧叶，
<br>
<br>　　江人两至宿秋风。蟾蜍竹老摇疏白，菡萏池干落碎红。
<br>
<br>　　多病支郎念行止，晚年生计转如蓬。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
