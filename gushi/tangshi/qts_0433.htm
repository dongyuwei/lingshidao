<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百三十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百三十三
<br>
<br>　　卷433_1  「朱陈村」白居易
<br>
<br>　　徐州古丰县，有村曰朱陈。去县百馀里，桑麻青氛氲。
<br>
<br>　　机梭声札札，牛驴走纭纭。女汲涧中水，男采山上薪。
<br>
<br>　　县远官事少，山深人俗淳。有财不行商，有丁不入军。
<br>
<br>　　家家守村业，头白不出门。生为村之民，死为村之尘。
<br>
<br>　　田中老与幼，相见何欣欣。一村唯两姓，世世为婚姻。
<br>
<br>　　亲疏居有族，少长游有群。黄鸡与白酒，欢会不隔旬。
<br>
<br>　　生者不远别，嫁娶先近邻。死者不远葬，坟墓多绕村。
<br>
<br>　　既安生与死，不苦形与神。所以多寿考，往往见玄孙。
<br>
<br>　　我生礼义乡，少小孤且贫。徒学辨是非，只自取辛勤。
<br>
<br>　　世法贵名教，士人重冠婚。以此自桎梏，信为大谬人。
<br>
<br>　　十岁解读书，十五能属文。二十举秀才，三十为谏臣。
<br>
<br>　　下有妻子累，上有君亲恩。承家与事国，望此不肖身。
<br>
<br>　　忆昨旅游初，迨今十五春。孤舟三适楚，羸马四经秦。
<br>
<br>　　昼行有饥色，夜寝无安魂。东西不暂住，来往若浮云。
<br>
<br>　　离乱失故乡，骨肉多散分。江南与江北，各有平生亲。
<br>
<br>　　平生终日别，逝者隔年闻。朝忧卧至暮，夕哭坐达晨。
<br>
<br>　　悲火烧心曲，愁霜侵鬓根。一生苦如此，长羡村中民。
<br>
<br>　　卷433_2  「读邓鲂诗」白居易
<br>
<br>　　尘架多文集，偶取一卷披。未及看姓名，疑是陶潜诗。
<br>
<br>　　看名知是君，恻恻令我悲。诗人多蹇厄，近日诚有之。
<br>
<br>　　京兆杜子美，犹得一拾遗。襄阳孟浩然，亦闻鬓成丝。
<br>
<br>　　嗟君两不如，三十在布衣。擢第禄不及，新婚妻未归。
<br>
<br>　　少年无疾患，溘死于路歧。天不与爵寿，唯与好文词。
<br>
<br>　　此理勿复道，巧历不能推。
<br>
<br>　　卷433_3  「寄元九（自此后在渭村作）」白居易
<br>
<br>　　晨鸡才发声，夕雀俄敛冀。昼夜往复来，疾如出入息。
<br>
<br>　　非徒改年貌，渐觉无心力。自念因念君，俱为老所逼。
<br>
<br>　　君年虽校少，憔悴谪南国。三年不放归，炎瘴消颜色。
<br>
<br>　　山无杀草霜，水有含沙蜮。健否远不知，书多隔年得。
<br>
<br>　　愿君少愁苦，我亦加餐食。各保金石躯，以慰长相忆。
<br>
<br>　　卷433_4  「秋夕」白居易
<br>
<br>　　叶声落如雨，月色白似霜。夜深方独卧，谁为拂尘床。
<br>
<br>　　卷433_5  「夜雨」白居易
<br>
<br>　　我有所念人，隔在远远乡。我有所感事，结在深深肠。
<br>
<br>　　乡远去不得，无日不瞻望。肠深解不得，无夕不思量。
<br>
<br>　　况此残灯夜，独宿在空堂。秋天殊未晓，风雨正苍苍。
<br>
<br>　　不学头陀法，前心安可忘。
<br>
<br>　　卷433_6  「秋霁」白居易
<br>
<br>　　金火不相待，炎凉雨中变。林晴有残蝉，巢冷无留燕。
<br>
<br>　　沉吟卷长簟，怆恻收团扇。向夕稍无泥，闲步青苔院。
<br>
<br>　　月出砧杵动，家家捣秋练。独对多病妻，不能理针线。
<br>
<br>　　冬衣殊未制，夏服行将绽。何以迎早秋，一杯聊自劝。
<br>
<br>　　卷433_7  「叹老三首」白居易
<br>
<br>　　晨兴照青镜，形影两寂寞。少年辞我去，白发随梳落。
<br>
<br>　　万化成于渐，渐衰看不觉。但恐镜中颜，今朝老于昨。
<br>
<br>　　人年少满百，不得长欢乐。谁会天地心，千龄与龟鹤。
<br>
<br>　　吾闻善医者，今古称扁鹊。万病皆可治，唯无治老药。
<br>
<br>　　我有一握发，梳理何稠直。昔似玄云光，今如素丝色。
<br>
<br>　　匣中有旧镜，欲照先叹息。自从头白来，不欲明磨拭。
<br>
<br>　　鸦头与鹤颈，至老常如墨。独有人鬓毛，不得终身黑。
<br>
<br>　　前年种桃核，今岁成花树。去岁新婴儿，今年已学步。
<br>
<br>　　但惊物长成，不觉身衰暮。去矣欲何如，少年留不住。
<br>
<br>　　因书今日意，遍寄诸亲故。壮岁不欢娱，长年当悔悟。
<br>
<br>　　卷433_8  「送兄弟回雪夜」白居易
<br>
<br>　　日晦云气黄，东北风切切。时从村南还，新与兄弟别。
<br>
<br>　　离襟泪犹湿，回马嘶未歇。欲归一室坐，天阴多无月。
<br>
<br>　　夜长火消尽，岁暮雨凝结。寂寞满炉灰，飘零上阶雪。
<br>
<br>　　对雪画寒灰，残灯明复灭。灰死如我心，雪白如我发。
<br>
<br>　　所遇皆如此，顷刻堪愁绝。回念入坐忘，转忧作禅悦。
<br>
<br>　　平生洗心法，正为今宵设。
<br>
<br>　　卷433_9  「溪中早春」白居易
<br>
<br>　　南山雪未尽，阴岭留残白。西涧冰已消，春溜含新碧。
<br>
<br>　　东风来几日，蛰动萌草坼。潜知阳和功，一日不虚掷。
<br>
<br>　　爱此天气暖，来拂溪边石。一坐欲忘归，暮禽声啧啧。
<br>
<br>　　蓬蒿隔桑枣，隐映烟火夕。归来问夜餐，家人烹荠麦。
<br>
<br>　　卷433_10  「同友人寻涧花」白居易
<br>
<br>　　闻有涧底花，贳得村中酒。与君来校迟，已逢摇落后。
<br>
<br>　　临觞有遗恨，怅望空溪口。记取花发时，期君重携手。
<br>
<br>　　我生日日老，春色年年有。且作来岁期，不知身健否。
<br>
<br>　　卷433_11  「登村东古冢」白居易
<br>
<br>　　高低古时冢，上有牛羊道。独立最高头，悠哉此怀抱。
<br>
<br>　　回头向村望，但见荒田草。村人不爱花，多种栗与枣。
<br>
<br>　　自来此村住，不觉风光好。花少莺亦稀，年年春暗老。
<br>
<br>　　卷433_12  「梦裴相公」白居易
<br>
<br>　　五年生死隔，一夕魂梦通。梦中如往日，同直金銮宫。
<br>
<br>　　仿佛金紫色，分明冰玉容。勤勤相眷意，亦与平生同。
<br>
<br>　　既寤知是梦，悯然情未终。追想当时事，何殊昨夜中。
<br>
<br>　　自我学心法，万缘成一空。今朝为君子，流涕一沾胸。
<br>
<br>　　卷433_13  「昼寝」白居易
<br>
<br>　　坐整白单衣，起穿黄草履。朝餐盥漱毕，徐下阶前步。
<br>
<br>　　暑风微变候，昼刻渐加数。院静地阴阴，鸟鸣新叶树。
<br>
<br>　　独行还独卧，夏景殊未暮。不作午时眠，日长安可度。
<br>
<br>　　卷433_14  「别行简（时行简辟卢坦剑南东川府）」白居易
<br>
<br>　　漠漠病眼花，星星愁鬓雪。筋骸已衰惫，形影仍分诀。
<br>
<br>　　梓州二千里，剑门五六月。岂是远行时，火云烧栈热。
<br>
<br>　　何言巾上泪，乃是肠中血。念此早归来，莫作经年别。
<br>
<br>　　卷433_15  「观儿戏」白居易
<br>
<br>　　髫龀七八岁，绮纨三四儿。弄尘复斗草，尽日乐嬉嬉。
<br>
<br>　　堂上长年客，鬓间新有丝。一看竹马戏，每忆童I时。
<br>
<br>　　童I饶戏乐，老大多忧悲。静念彼与此，不知谁是痴。
<br>
<br>　　卷433_16  「叹常生」白居易
<br>
<br>　　西村常氏子，卧疾不须臾。前旬犹访我，今日忽云殂。
<br>
<br>　　时我病多暇，与之同野居。园林青蔼蔼，相去数里馀。
<br>
<br>　　村邻无好客，所遇唯农夫。之子何如者，往还犹胜无。
<br>
<br>　　于今亦已矣，可为一长吁。
<br>
<br>　　卷433_17  「寄元九」白居易
<br>
<br>　　一病经四年，亲朋书信断。穷通合易交，自笑知何晚。
<br>
<br>　　元君在荆楚，去日唯云远。彼独是何人，心如石不转。
<br>
<br>　　忧我贫病身，书来唯劝勉。上言少愁苦，下道加餐饭。
<br>
<br>　　怜君为谪吏，穷薄家贫褊。三寄衣食资，数盈二十万。
<br>
<br>　　岂是贪衣食，感君心缱绻。念我口中食，分君身上暖。
<br>
<br>　　不因身病久，不因命多蹇。平生亲友心，岂得知深浅。
<br>
<br>　　卷433_18  「以镜赠别」白居易
<br>
<br>　　人言似明月，我道胜明月。明月非不明，一年十二缺。
<br>
<br>　　岂如玉匣里，如水常澄澈。月破天暗时，圆明独不歇。
<br>
<br>　　我惭貌丑老，绕鬓斑斑雪。不如赠少年，回照青丝发。
<br>
<br>　　因君千里去，持此将为别。
<br>
<br>　　卷433_19  「城上对月，期友人不至」白居易
<br>
<br>　　古人惜昼短，劝令秉烛游。况此迢迢夜，明月满西楼。
<br>
<br>　　复有盈尊酒，置在城上头。期君君不至，人月两悠悠。
<br>
<br>　　照水烟波白，照人肌发秋。清光正如此，不醉即须愁。
<br>
<br>　　卷433_20  「念金銮子二首」白居易
<br>
<br>　　衰病四十身，娇痴三岁女。非男犹胜无，慰情时一抚。
<br>
<br>　　一朝舍我去，魂影无处所。况念夭札时，呕哑初学语。
<br>
<br>　　始知骨肉爱，乃是忧悲聚。唯思未有前，以理遣伤苦。
<br>
<br>　　忘怀日已久，三度移寒暑。今日一伤心，因逢旧乳母。
<br>
<br>　　与尔为父子，八十有六旬。忽然又不见，迩来三四春。
<br>
<br>　　形质本非实，气聚偶成身。恩爱元是妄，缘合暂为亲。
<br>
<br>　　念兹庶有悟，聊用遣悲辛。暂将理自夺，不是忘情人。
<br>
<br>　　卷433_21  「对酒」白居易
<br>
<br>　　人生一百岁，通计三万日。何况百岁人，人间百无一。
<br>
<br>　　贤愚共零落，贵贱同埋没。东岱前后魂，北邙新旧骨。
<br>
<br>　　复闻药误者，为爱延年术。又有忧死者，为贪政事笔。
<br>
<br>　　药误不得老，忧死非因疾。谁言人最灵，知得不知失。
<br>
<br>　　何如会亲友，饮此杯中物。能沃烦虑消，能陶真性出。
<br>
<br>　　所以刘阮辈，终年醉兀兀。
<br>
<br>　　卷433_22  「渭村雨归」白居易
<br>
<br>　　渭水寒渐落，离离蒲稗苗。闲傍沙边立，看人刈苇苕。
<br>
<br>　　近水风景冷，晴明犹寂寥。复兹夕阴起，野色重萧条。
<br>
<br>　　萧条独归路，暮雨湿村桥。
<br>
<br>　　卷433_23  「谕怀」白居易
<br>
<br>　　黑头日已白，白面日已黑。人生未死间，变化何终极。
<br>
<br>　　常言在己者，莫若形与色。一朝改变来，止遏不能得。
<br>
<br>　　况彼身外事，悠悠通与塞。
<br>
<br>　　卷433_24  「喜友至留宿」白居易
<br>
<br>　　村中少宾客，柴门多不开。忽闻车马至，云是故人来。
<br>
<br>　　况值风雨夕，愁心正悠哉。愿君且同宿，尽此手中杯。
<br>
<br>　　人生开口笑，百年都几回。
<br>
<br>　　卷433_25  「西原晚望」白居易
<br>
<br>　　花菊引闲行，行上西原路。原上晚无人，因高聊四顾。
<br>
<br>　　南阡有烟火，北陌连墟墓。村邻何萧疏，近者犹百步。
<br>
<br>　　吾庐在其下，寂寞风日暮。门外转枯蓬，篱根伏寒兔。
<br>
<br>　　故园汴水上，离乱不堪去。近岁始移家，飘然此村住。
<br>
<br>　　新屋五六间，古槐八九树。便是衰病身，此生终老处。
<br>
<br>　　卷433_26  「感镜」白居易
<br>
<br>　　美人与我别，留镜在匣中。自从花颜去，秋水无芙蓉。
<br>
<br>　　经年不开匣，红埃覆青铜。今朝一拂拭，自照憔悴容。
<br>
<br>　　照罢重惆怅，背有双盘龙。
<br>
<br>　　卷433_27  「村居卧病三首」白居易
<br>
<br>　　戚戚抱羸病，悠悠度朝暮。夏木才结阴，秋兰已含露。
<br>
<br>　　前日巢中卵，化作雏飞去。昨日穴中虫，蜕为蝉上树。
<br>
<br>　　四时未尝歇，一物不暂住。唯有病客心，沉然独如故。
<br>
<br>　　新秋久病容，起步村南道。尽日不逢人，虫声遍荒草。
<br>
<br>　　西风吹白露，野绿秋仍早。草木犹未伤，先伤我怀抱。
<br>
<br>　　朱颜与玄鬓，强健几时好。况为忧病侵，不得依年老。
<br>
<br>　　种黍三十亩，雨来苗渐大。种薤二十畦，秋来欲堪刈。
<br>
<br>　　望黍作冬酒，留薤为春菜。荒村百物无，待此养衰瘵。
<br>
<br>　　葺庐备阴雨，补褐防寒岁。病身知几时，且作明年计。
<br>
<br>　　卷433_28  「沐浴」白居易
<br>
<br>　　经年不沐浴，尘垢满肌肤。今朝一澡濯，衰瘦颇有馀。
<br>
<br>　　老色头鬓白，病形支体虚。衣宽有剩带，发少不胜梳。
<br>
<br>　　自问今年几，春秋四十初。四十已如此，七十复何知。
<br>
<br>　　卷433_29  「栽松二首」白居易
<br>
<br>　　小松未盈尺，心爱手自移。苍然涧底色，云湿烟霏霏。
<br>
<br>　　栽植我年晚，长成君性迟。如何过四十，种此数寸枝。
<br>
<br>　　得见成阴否，人生七十稀。
<br>
<br>　　爱君抱晚节，怜君含直文。欲得朝朝见，阶前故种君。
<br>
<br>　　知君死则已，不死会凌云。
<br>
<br>　　卷433_30  「病中友人相访」白居易
<br>
<br>　　卧久不记日，南窗昏复昏。萧条草檐下，寒雀朝夕闻。
<br>
<br>　　强扶床前杖，起向庭中行。偶逢故人至，便当一逢迎。
<br>
<br>　　移榻就斜日，披裘倚前楹。闲谈胜服药，稍觉有心情。
<br>
<br>　　卷433_31  「自觉二首」白居易
<br>
<br>　　四十未为老，忧伤早衰恶。前岁二毛生，今年一齿落。
<br>
<br>　　形骸日损耗，心事同萧索。夜寝与朝餐，其间味亦薄。
<br>
<br>　　同岁崔舍人，容光方灼灼。始知年与貌，衰盛随忧乐。
<br>
<br>　　畏老老转迫，忧病病弥缚。不畏复不忧，是除老病药。
<br>
<br>　　朝哭心所爱，暮哭心所亲。亲爱零落尽，安用身独存。
<br>
<br>　　几许平生欢，无限骨肉恩。结为肠间痛，聚作鼻头辛。
<br>
<br>　　悲来四支缓，泣尽双眸昏。所以年四十，心如七十人。
<br>
<br>　　我闻浮屠教，中有解脱门。置心为止水，视身如浮云。
<br>
<br>　　斗擞垢秽衣，度脱生死轮。胡为恋此苦，不去犹逡巡。
<br>
<br>　　回念发弘愿，愿此见在身。但受过去报，不结将来因。
<br>
<br>　　誓以智慧水，永洗烦恼尘。不将恩爱子，更种悲忧根。
<br>
<br>　　卷433_32  「夜雨有念」白居易
<br>
<br>　　以道治心气，终岁得晏然。何乃戚戚意，忽来风雨天。
<br>
<br>　　既非慕荣显，又不恤饥寒。胡为悄不乐，抱膝残灯前。
<br>
<br>　　形影暗相问，心默对以言。骨肉能几人，各在天一端。
<br>
<br>　　吾兄寄宿州，吾弟客东川。南北五千里，吾身在中间。
<br>
<br>　　欲去病未能，欲住心不安。有如波上舟，此缚而彼牵。
<br>
<br>　　自我向道来，于今六七年。炼成不二性，消尽千万缘。
<br>
<br>　　唯有恩爱火，往往犹熬煎。岂是药无效，病多难尽蠲。
<br>
<br>　　卷433_33  「寄杨六（杨摄万年县尉，余为赞善大夫）」白居易
<br>
<br>　　青宫官冷静，赤县事繁剧。一闲复一忙，动作经时隔。
<br>
<br>　　清觞久废酌，白日顿虚掷。念此忽踟蹰，悄然心不适。
<br>
<br>　　岂无旧交结，久别或迁易。亦有新往还，相见多形迹。
<br>
<br>　　唯君于我分，坚久如金石。何况老大来，人情重姻戚。
<br>
<br>　　会稀岁月急，此事真可惜。几回开口笑，便到髭须白。
<br>
<br>　　公门苦鞅掌，尽日无闲隙。犹冀乘暝来，静言同一夕。
<br>
<br>　　卷433_34  「送春」白居易
<br>
<br>　　三月三十日，春归日复暮。惆怅问春风，明朝应不住。
<br>
<br>　　送春曲江上，眷眷东西顾。但见扑水花，纷纷不知数。
<br>
<br>　　人生似行客，两足无停步。日日进前程，前程几多路。
<br>
<br>　　兵刀与水火，尽可违之去。唯有老到来，人间无避处。
<br>
<br>　　感时良为已，独倚池南树。今日送春心，心如别亲故。
<br>
<br>　　卷433_35  「哭李三」白居易
<br>
<br>　　去年渭水曲，秋时访我来。今年常乐里，春日哭君回。
<br>
<br>　　哭君仰问天，天意安在哉。若必夺其寿，何如不与才。
<br>
<br>　　落然身后事，妻病女婴孩。
<br>
<br>　　卷433_36  「别李十一后重寄（自此后诗江州路上作）」白居易
<br>
<br>　　秋日正萧条，驱车出蓬荜。回望青门道，目极心郁郁。
<br>
<br>　　岂独恋乡土，非关慕簪绂。所怆别李君，平生同道术。
<br>
<br>　　俱承金马诏，联秉谏臣笔。共上青云梯，中途一相失。
<br>
<br>　　江湖我方往，朝廷君不出。蕙带与华簪，相逢是何日。
<br>
<br>　　卷433_37  「初出蓝田路作」白居易
<br>
<br>　　停骖问前路，路在秋云里。苍苍县南道，去途从此始。
<br>
<br>　　绝顶忽上盘，众山皆下视。下视千万峰，峰头如浪起。
<br>
<br>　　朝经韩公坡，夕次蓝桥水。浔阳近四千，始行七十里。
<br>
<br>　　人烦马蹄B，劳苦已如此。
<br>
<br>　　卷433_38  「仙娥峰下作」白居易
<br>
<br>　　我为东南行，始登商山道。商山无数峰，最爱仙娥好。
<br>
<br>　　参差树若插，\匝云如抱。渴望寒玉泉，香闻紫芝草。
<br>
<br>　　青崖屏削碧，白石床铺缟。向无如此物，安足留四皓。
<br>
<br>　　感彼私自问，归山何不早。可能尘土中，还随众人老。
<br>
<br>　　卷433_39  「微雨夜行」白居易
<br>
<br>　　漠漠秋云起，稍稍夜寒生。但觉衣裳湿，无点亦无声。
<br>
<br>　　卷433_40  「再到襄阳访问旧居」白居易
<br>
<br>　　昔到襄阳日，髯髯初有髭。今过襄阳日，髭鬓半成丝。
<br>
<br>　　旧游都是梦，乍到忽如归。东郭蓬蒿宅，荒凉今属谁。
<br>
<br>　　故知多零落，闾井亦迁移。独有秋江水，烟波似旧时。
<br>
<br>　　卷433_41  「寄微之三首」白居易
<br>
<br>　　江州望通州，天涯与地末。有山万丈高，有江千里阔。
<br>
<br>　　间之以云雾，飞鸟不可越。谁知千古险，为我二人设。
<br>
<br>　　通州君初到，郁郁愁如结。江州我方去，迢迢行未歇。
<br>
<br>　　道路日乖隔，音信日断绝。因风欲寄语，地远声不彻。
<br>
<br>　　生当复相逢，死当从此别。
<br>
<br>　　君游襄阳日，我在长安住。今君在通州，我过襄阳去。
<br>
<br>　　襄阳九里郭，楼堞连云树。顾此稍依依，是君旧游处。
<br>
<br>　　苍茫兼葭水，中有浔阳路。此去更相思，江西少亲故。
<br>
<br>　　去国日已远，喜逢物似人。如何含此意，江上坐思君。
<br>
<br>　　有如河岳气，相合方氛氲。狂风吹中绝，两处成孤云。
<br>
<br>　　风回终有时，云合岂无因。努力各自爱，穷通我尔身。
<br>
<br>　　卷433_42  「舟中雨夜」白居易
<br>
<br>　　江云暗悠悠，江风冷修修。夜雨滴船背，风浪打船头。
<br>
<br>　　船中有病客，左降向江州。
<br>
<br>　　卷433_43  「夜闻歌者（宿鄂州）」白居易
<br>
<br>　　夜泊鹦鹉洲，江月秋澄澈。邻船有歌者，发词堪愁绝。
<br>
<br>　　歌罢继以泣，泣声通复咽。寻声见其人，有妇颜如雪。
<br>
<br>　　独倚帆樯立，娉婷十七八。夜泪如真珠，双双堕明月。
<br>
<br>　　借问谁家妇，歌泣何凄切。一问一沾襟，低眉终不说。
<br>
<br>　　卷433_44  「江楼闻砧（江州作）」白居易
<br>
<br>　　江人授衣晚，十月始闻砧。一夕高楼月，万里故园心。
<br>
<br>　　卷433_45  「宿东林寺」白居易
<br>
<br>　　经窗灯焰短，僧炉火气深。索落庐山夜，风雪宿东林。
<br>
<br>　　卷433_46  「忆洛下故园（时淮汝寇戎未灭）」白居易
<br>
<br>　　浔阳迁谪地，洛阳离乱年。烟尘三川上，炎瘴九江边。
<br>
<br>　　乡心坐如此，秋风仍飒然。
<br>
<br>　　卷433_47  「赠别崔五」白居易
<br>
<br>　　朝送南去客，暮迎北来宾。孰云当大路，少遇心所亲。
<br>
<br>　　劳者念息肩，热者思濯身。何如愁独日，忽见平生人。
<br>
<br>　　平生已不浅，是日重殷勤。问从何处来，及此江亭春。
<br>
<br>　　江天春多阴，夜月隔重云。移尊树间饮，灯照花纷纷。
<br>
<br>　　一会不易得，馀事何足云。明旦又分手，今夕且欢忻。
<br>
<br>　　卷433_48  「春晚寄微之」白居易
<br>
<br>　　三月江水阔，悠悠桃花波。年芳与心事，此地共蹉跎。
<br>
<br>　　南国方谴谪，中原正兵戈。眼前故人少，头上白发多。
<br>
<br>　　通州更迢递，春尽复如何。
<br>
<br>　　卷433_49  「渐老」白居易
<br>
<br>　　今朝复明日，不觉年齿暮。白发逐梳落，朱颜辞镜去。
<br>
<br>　　当春颇愁寂，对酒寡欢趣。遇境多怆辛，逢人益敦故。
<br>
<br>　　形质属天地，推迁从不住。所怪少年心，销磨落何处。
<br>
<br>　　卷433_50  「送幼史」白居易
<br>
<br>　　淮右寇未散，江西岁再徂。故里干戈地，行人风雪途。
<br>
<br>　　此时与尔别，江畔立踟蹰。
<br>
<br>　　卷433_51  「夜雪」白居易
<br>
<br>　　已讶衾枕冷，复见窗户明。夜深知雪重，时闻折竹声。
<br>
<br>　　卷433_52  「寄行简」白居易
<br>
<br>　　郁郁眉多敛，默默口寡言。岂是愿如此，举目谁与欢。
<br>
<br>　　去春尔西征，从事巴蜀间。今春我南谪，抱疾江海肌
<br>
<br>　　相去六千里，地绝天邈然。十书九不达，何以开忧颜。
<br>
<br>　　渴人多梦饮，饥人多梦餐。春来梦何处，合眼到东川。
<br>
<br>　　卷433_53  「首夏」白居易
<br>
<br>　　孟夏百物滋，动植一时好。麋鹿乐深林，虫蛇喜丰草。
<br>
<br>　　翔禽爱密叶，游鳞悦新藻。天和遗漏处，而我独枯槁。
<br>
<br>　　一身在天末，骨肉皆远道。旧国无来人，寇戎尘浩浩。
<br>
<br>　　沉忧竟何益，只自劳怀抱。不如放身心，冥然任天造。
<br>
<br>　　浔阳多美酒，可使杯不燥。湓鱼贱如泥，烹炙无昏早。
<br>
<br>　　朝饭山下寺，暮醉湖中岛。何必归故乡，兹焉可终老。
<br>
<br>　　卷433_54  「孟夏思渭村旧居寄舍弟」白居易
<br>
<br>　　啧啧雀引雏，稍稍笋成竹。时物感人情，忆我故乡曲。
<br>
<br>　　故园渭水上，十载事樵牧。手种榆柳成，阴阴覆墙屋。
<br>
<br>　　兔隐豆苗肥，鸟鸣桑椹熟。前年当此时，与尔同游瞩。
<br>
<br>　　诗书课弟侄，农圃资童仆。日暮麦登场，天晴蚕坼簇。
<br>
<br>　　弄泉南涧坐，待月东亭宿。兴发饮数杯，闷来棋一局。
<br>
<br>　　一朝忽分散，万里仍羁束。井鲋思反泉，笼莺悔出谷。
<br>
<br>　　九江地卑湿，四月天炎燠。苦雨初入梅，瘴云稍含毒。
<br>
<br>　　泥秧水畦稻，灰种田粟。已讶殊岁时，仍嗟异风俗。
<br>
<br>　　闲登郡楼望，日落江山绿。归雁拂乡心，平湖断人目。
<br>
<br>　　殊方我漂泊，旧里君幽独。何时同一瓢，饮水心亦足。
<br>
<br>　　卷433_55  「早蝉」白居易
<br>
<br>　　六月初七日，江头蝉始鸣。石楠深叶里，薄暮两三声。
<br>
<br>　　一催衰鬓色，再动故园情。西风殊未起，秋思先秋生。
<br>
<br>　　忆昔在东掖，宫槐花下听。今朝无限思，云树绕湓城。
<br>
<br>　　卷433_56  「感情」白居易
<br>
<br>　　中庭晒服玩，忽见故乡履。昔赠我者谁，东邻婵娟子。
<br>
<br>　　因思赠时语，特用结终始。永愿如履綦，双行复双止。
<br>
<br>　　自吾谪江郡，漂荡三千里。为感长情人，提携同到此。
<br>
<br>　　今朝一惆怅，反覆看未已。人只履犹双，何曾得相似。
<br>
<br>　　可嗟复可惜，锦表绣为里。况经梅雨来，色黯花草死。
<br>
<br>　　卷433_57  「南湖晚秋」白居易
<br>
<br>　　八月白露降，湖中水方老。旦夕秋风多，衰荷半倾倒。
<br>
<br>　　手攀青枫树，足蹋黄芦草。惨澹老容颜，冷落秋怀抱。
<br>
<br>　　有兄在淮楚，有弟在蜀道。万里何时来，烟波白浩浩。
<br>
<br>　　卷433_58  「郡厅有树，晚荣早凋，人不识名，因题其上」白居易
<br>
<br>　　浔阳郡厅后，有树不知名。秋先梧桐落，春后桃李荣。
<br>
<br>　　五月始萌动，八月已凋零。左右皆松桂，四时郁青青。
<br>
<br>　　岂量雨露恩，沾濡不均平。荣枯各有分，天地本无情。
<br>
<br>　　顾我亦相类，早衰向晚成。形骸少多病，三十不丰盈。
<br>
<br>　　毛鬓早改变，四十白髭生。谁教两萧索，相对此江城。
<br>
<br>　　卷433_59  「感秋怀微之」白居易
<br>
<br>　　叶下湖又波，秋风此时至。谁知C落心，先纳萧条气。
<br>
<br>　　推移感流岁，漂泊思同志。昔为烟霄侣，今作泥涂吏。
<br>
<br>　　白鸥毛羽弱，青凤文章异。各闭一笼中，岁晚同憔悴。
<br>
<br>　　卷433_60  「因沐感发，寄朗上人二首」白居易
<br>
<br>　　年长身转慵，百事无所欲。乃至头上发，经年方一沐。
<br>
<br>　　沐稀发苦落，一沐仍半秃。短鬓经霜蓬，老面辞春木。
<br>
<br>　　强年过犹近，衰相来何速。应是烦恼多，心焦血不足。
<br>
<br>　　渐少不满把，渐短不盈尺。况兹短少中，日夜落复白。
<br>
<br>　　既无神仙术，何除老死籍。只有解脱门，能度衰苦厄。
<br>
<br>　　掩镜望东寺，降心谢禅客。衰白何足言，剃落犹不惜。
<br>
<br>　　卷433_61  「早蝉」白居易
<br>
<br>　　月出先照山，风生先动水。亦如早蝉声，先入闲人耳。
<br>
<br>　　一闻愁意结，再听乡心起。渭上新蝉声，先听浑相似。
<br>
<br>　　衡门有谁听，日暮槐花里。
<br>
<br>　　卷433_62  「苦热喜凉」白居易
<br>
<br>　　经时苦炎暑，心体但烦倦。白日一何长，清秋不可见。
<br>
<br>　　岁功成者去，天数极则变。潜知寒燠间，迁次如乘传。
<br>
<br>　　火云忽朝敛，金风俄夕扇。枕簟遂清凉，筋骸稍轻健。
<br>
<br>　　因思望月侣，好卜迎秋宴。竟夜无客来，引杯还自劝。
<br>
<br>　　卷433_63  「早秋晚望，兼呈韦侍郎」白居易
<br>
<br>　　九派绕孤城，城高生远思。人烟半在船，野水多于地。
<br>
<br>　　穿霞日脚直，驱雁风头利。去国来几时，江上秋三至。
<br>
<br>　　夫君亦沦落，此地同飘寄。悯默向隅心，摧颓触笼翅。
<br>
<br>　　且谋眼前计，莫问胸中事。浔阳酒甚浓，相劝时时醉。
<br>
<br>　　卷433_64  「司马宅」白居易
<br>
<br>　　雨径绿芜合，霜园红叶多。萧条司马宅，门巷无人过。
<br>
<br>　　唯对大江水，秋风朝夕波。
<br>
<br>　　卷433_65  「司马厅独宿」白居易
<br>
<br>　　荒凉满庭草，偃亚侵檐竹。府吏下厅帘，家僮开被L.
<br>
<br>　　数声城上漏，一点窗间烛。官曹冷似冰，谁肯来同宿。
<br>
<br>　　卷433_66  「梦与李七、庾三十三同访元九」白居易
<br>
<br>　　夜梦归长安，见我故亲友。损之在我左，顺之在我右。
<br>
<br>　　云是二月天，春风出携手。同过靖安里，下马寻元九。
<br>
<br>　　元九正独坐，见我笑开口。还指西院花，仍开北亭酒。
<br>
<br>　　如言各有故，似惜欢难久。神合俄顷间，神离欠伸后。
<br>
<br>　　觉来疑在侧，求索无所有。残灯影闪墙，斜月光穿牖。
<br>
<br>　　天明西北望，万里君知否。老去无见期，踟蹰搔白首。
<br>
<br>　　卷433_67  「秋槿」白居易
<br>
<br>　　风露飒已冷，天色亦黄昏。中庭有槿花，荣落同一晨。
<br>
<br>　　秋开已寂寞，夕陨何纷纷。正怜少颜色，复叹不逡巡。
<br>
<br>　　感此因念彼，怀哉聊一陈。男儿老富贵，女子晚婚姻。
<br>
<br>　　头白始得志，色衰方事人。后时不获已，安得如青春。
<br>
<br>　　卷433_68  「答元郎中、杨员外喜乌见寄（四十四字成）」白居易
<br>
<br>　　南宫鸳鸯地，何忽乌来止。故人锦帐郎，闻乌笑相视。
<br>
<br>　　疑乌报消息，望我归乡里。我归应待乌头白，
<br>
<br>　　惭愧元郎误欢喜。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
