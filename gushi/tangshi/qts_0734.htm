<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百三十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百三十四
<br>
<br>　　卷734_1  「柳」罗绍威
<br>
<br>　　妆点青春更有谁，青春常许占先知。亚夫营畔风轻处，
<br>
<br>　　元亮门前日暖时。花密宛如飘六出，叶繁何惜借双眉。
<br>
<br>　　交情别绪论多少，好向仁人赠一枝。
<br>
<br>　　卷734_2  「白菊（一作罗隐诗）」罗绍威
<br>
<br>　　虽被风霜竞欲催，皎然颜色不低摧。已疑素手能妆出，
<br>
<br>　　又似金钱未染来。香散自宜飘渌酒，叶交仍得荫苍苔。
<br>
<br>　　寻思闭户中宵见，应认寒窗雪一堆。
<br>
<br>　　卷734_3  「句」罗绍威
<br>
<br>　　楼前澹澹云头日，帘外萧萧雨脚风。
<br>
<br>　　卷734_4  「清明登奉先城楼」罗衮
<br>
<br>　　年来年去只艰危，春半尧山草尚衰。四海清平耆旧见，
<br>
<br>　　五陵寒食小臣悲。烟销井邑隈楼槛，雪满川原泥酒卮。
<br>
<br>　　拭尽贾生无限泪，一行归雁远参差。
<br>
<br>　　卷734_5  「清明赤水寺居」罗衮
<br>
<br>　　榆火轻烟处处新，旋从闲望到诸邻。浮生浮世只多事，
<br>
<br>　　野水野花娱病身。浊酒不禁云外景，碧峰犹冷寺前春。
<br>
<br>　　蓑衣毳衲诚吾党，自结村园一社贫。
<br>
<br>　　卷734_6  「赠罗隐」罗衮
<br>
<br>　　平日时风好涕流，谗书虽盛一名休。寰区叹屈瞻天问，
<br>
<br>　　夷貊闻诗过海求。向夕便思青琐拜，近年寻伴赤松游。
<br>
<br>　　何当世祖从人望，早以公台命卓侯。
<br>
<br>　　卷734_7  「哭赵州和尚二首」王F
<br>
<br>　　师离dt水动王侯，心印光潜麈尾收。碧落雾霾松岭月，
<br>
<br>　　沧溟浪覆济人舟。一灯乍灭波旬喜，双眼重昏道侣愁。
<br>
<br>　　纵是了然云外客，每瞻瓶几泪还流。
<br>
<br>　　佛日西倾祖印隳，珠沈丹沼月沈辉。影敷丈室炉烟惨，
<br>
<br>　　风起禅堂松韵微。只履乍来留化迹，五天何处又逢归。
<br>
<br>　　解空弟子绝悲喜，犹自潸然对雪帏。
<br>
<br>　　卷734_8  「答同年李P见赠次韵」邓洵美
<br>
<br>　　词场几度让长鞭，又向清朝贺九迁。品秩虽然殊此日，
<br>
<br>　　岁寒终不改当年。驰名早已超三院，侍直仍忻步八砖。
<br>
<br>　　今日相逢翻自愧，闲吟对酒倍潸然。
<br>
<br>　　卷734_9  「除夜长安作（一作李景诗）」李京
<br>
<br>　　长安朔风起，穷巷掩双扉。新岁明朝是，故乡何路归。
<br>
<br>　　鬓丝饶镜色，隙雪夺灯辉。却羡秦州雁，逢春尽北飞。
<br>
<br>　　卷734_10  「登岭望」许鼎
<br>
<br>　　淼淼三江水，悠悠五岭关。雁飞犹不度，人去若为还。
<br>
<br>　　卷734_11  「岭四望」许鼎
<br>
<br>　　汉家仙仗在咸阳，洛水东流出建章。
<br>
<br>　　野老至今犹望幸，离宫秋树独苍苍。
<br>
<br>　　卷734_12  「官左拾遗归隐作（一作辞官归隐，留诗一绝）」王易简
<br>
<br>　　汩没朝班愧不才，谁能低折向尘埃。
<br>
<br>　　青山得去且归去，官职有来还自来。
<br>
<br>　　卷734_13  「悼杨氏妓琴弦」朱褒
<br>
<br>　　魂归寥廓魄归泉，只住人间十五年。
<br>
<br>　　昨日施僧裙带上，断肠犹系琵琶弦。
<br>
<br>　　卷734_14  「公子行」黄损
<br>
<br>　　春草绿绵绵，骄骖骤暖烟。微风飘乐韵，半日醉花边。
<br>
<br>　　打鹊抛金盏，招人举玉鞭。田翁与蚕妇，平地看神仙。
<br>
<br>　　卷734_15  「读史」黄损
<br>
<br>　　逐鹿走红尘，炎炎火德新。家肥生孝子，国霸有馀臣。
<br>
<br>　　帝道云龙合，民心草木春。须知烟阁上，一半老儒真。
<br>
<br>　　卷734_16  「出山吟」黄损
<br>
<br>　　来书初出白云扃，乍蹑秋风马走轻。远近留连分岳色，
<br>
<br>　　别离呜咽乱泉声。休将巢许争喧杂，自共伊皋论太平。
<br>
<br>　　昨夜细看云色里，进贤星座甚分明。
<br>
<br>　　卷734_17  「书壁」黄损
<br>
<br>　　一别人间岁月多，归来人事已销磨。
<br>
<br>　　惟有门前鉴池水，春风不改旧时波。
<br>
<br>　　卷734_18  「句」黄损
<br>
<br>　　机关才运动，胜败便相随。（以下并见《吟窗杂录》）
<br>
<br>　　忽遇南迁客，若为西入心。
<br>
<br>　　往来三岛近，活计一囊空。
<br>
<br>　　三通明主诏，一片白云心。
<br>
<br>　　扫地待明月，踏花迎野僧。
<br>
<br>　　水谙彭泽阔，山忆武陵深。
<br>
<br>　　金镫冷光风宛转，锦袍红润雨霏微。
<br>
<br>　　高齐日月方为道，动合乾坤始是心。
<br>
<br>　　傍水野禽通体白，盘山果半边红。（见《零陵总记》）
<br>
<br>　　而今世上多离别，莫向相思树下啼。（《鹧鸪》，
<br>
<br>　　见《古今诗话》）
<br>
<br>　　卷734_19  「梁郊祀乐章。庆肃」张衮
<br>
<br>　　笾豆簋，黍稷非馨。懿兹彝器，厥德惟明。
<br>
<br>　　金石匏革，以和以平。由此无疆，期乎永宁。
<br>
<br>　　卷734_20  「梁郊祀乐章。庆熙」张衮
<br>
<br>　　哲后躬享，旨酒斯陈。王恭无荆严祀惟寅。
<br>
<br>　　皇祖以配，大孝以振。宜锡景福，永休下民。
<br>
<br>　　卷734_21  「梁郊祀乐章。庆隆」张衮
<br>
<br>　　恭祀上帝，于国之阳。爵醴是荷，鸿基永昌。
<br>
<br>　　卷734_22  「梁郊祀乐章。庆融」张衮
<br>
<br>　　道和气兮袭氤氲，宣皇规兮彰圣神。
<br>
<br>　　服遐裔兮敷质文，格苗扈兮息烟尘。
<br>
<br>　　卷734_23  「梁郊祀乐章。庆休」张衮
<br>
<br>　　大业来四夷，仁风和万国。白日体无私，皇天辅有德。
<br>
<br>　　七旬罪已服，六月师方克。伟哉帝道隆，终始常作则。
<br>
<br>　　卷734_24  「梁郊祀乐章。庆和」张衮
<br>
<br>　　烟燎升，礼容彻。诚感达，人神悦。
<br>
<br>　　灵贶彰，圣情结。玉座寂，金炉歇。
<br>
<br>　　卷734_25  「梁郊祀乐章。庆和」赵光逢
<br>
<br>　　就阳位，升圜丘。佩双玉，御大裘。
<br>
<br>　　膺天命，拥神休。万灵感，百禄遒。
<br>
<br>　　秉黄钺，建朱旗。震八表，清二仪。
<br>
<br>　　帝业显，王道夷。受景命，启皇基。
<br>
<br>　　开九门，怀百神。通ZJ，接氤氲。
<br>
<br>　　明粢荐，广乐陈。奠嘉璧，燎芳薪。
<br>
<br>　　膺宝图，执左契。德应天，圣飨帝。
<br>
<br>　　荐表衷，荷灵惠。寿万年，祚百世。
<br>
<br>　　惟德动天，有感必通。秉兹一德，于六宗。
<br>
<br>　　钦夤宝命，恭肃礼容。来顾来享，永穆皇风。
<br>
<br>　　天惟佑德，辟乃奉天。交感斯在，昭事罔愆。
<br>
<br>　　岁功已就，王道无偏。于焉报本，是用告虔。
<br>
<br>　　卷734_26  「梁郊祀乐章。庆顺」赵光逢
<br>
<br>　　圣皇戾止，天步舒迟。乾乾睿相，穆穆皇仪。
<br>
<br>　　进退必肃，陟降是祗。六变克协，万灵协随。
<br>
<br>　　卷734_27  「梁郊祀乐章。庆平」赵光逢
<br>
<br>　　天命降鉴，帝德惟馨。享祀不忒，礼容孔明。
<br>
<br>　　奠璧布币，荐纯献精。神v以答，敷锡永宁。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
