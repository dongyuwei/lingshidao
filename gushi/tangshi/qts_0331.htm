<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百三十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷三百三十一
<br>
<br>　　卷331_1  「享太庙乐章」段文昌
<br>
<br>　　肃肃清庙，登显至德。泽周八荒，兵定四极。
<br>
<br>　　生物咸遂，群盗灭息。明圣钦承，子孙千亿。
<br>
<br>　　卷331_2  「题武担寺西台」段文昌
<br>
<br>　　秋天如镜空，楼阁尽玲珑。水暗馀霞外，山明落照中。
<br>
<br>　　鸟行看渐远，松韵听难穷。今日登临意，多欢语笑同。
<br>
<br>　　卷331_3  「晚夏登张仪楼呈院中诸公」段文昌
<br>
<br>　　重楼窗户开，四望敛烟埃。远岫林端出，清波城下回。
<br>
<br>　　乍疑蝉韵促，稍觉雪风来。并起乡关思，销忧在酒杯。
<br>
<br>　　卷331_4  「还别业寻龙华山寺广宣上人」段文昌
<br>
<br>　　十里惟闻松桂风，江山忽转见龙宫。
<br>
<br>　　正与休师方话旧，风烟几度入楼中。
<br>
<br>　　卷331_5  「奉陪段相公晚夏登张仪楼」姚向
<br>
<br>　　秦相驾群材，登临契上台。查从银汉落，江自雪山来。
<br>
<br>　　俪曲亲流火，凌风洽小杯。帝乡如在目，欲下尽裴回。
<br>
<br>　　卷331_6  「和段相公登武担寺西台」姚向
<br>
<br>　　开阁锦城中，馀闲访梵宫。九层连昼景，万象写秋空。
<br>
<br>　　天半将身到，江长与海通。提携出尘土，曾是穆清风。
<br>
<br>　　卷331_7  「和段相公登武担寺西台」温会
<br>
<br>　　桑台烟树中，台榭造云空。眺听逢秋兴，篇辞变国风。
<br>
<br>　　坐愁高鸟起，笑指远人同。始愧才情薄，跻攀继韵穷。
<br>
<br>　　卷331_8  「奉陪段相公晚夏登张仪楼」温会
<br>
<br>　　危轩重叠开，访古上裴回。有舌嗟秦策，飞梁驾楚材。
<br>
<br>　　云霄随凤到，物象为诗来。欲和关山意，巴歌调更哀。
<br>
<br>　　卷331_9  「和段相公登武担寺西台」李敬伯
<br>
<br>　　台上起凉风，乘闲览岁功。自随台席贵，尽许羽觞同。
<br>
<br>　　楼殿斜晖照，江山极望通。赋诗思共乐，俱得咏诗丰。
<br>
<br>　　卷331_10  「奉陪段相公晚夏登张仪楼」李敬伯
<br>
<br>　　层屋架城隈，宾筵此日开。文锋摧八阵，星分应三台。
<br>
<br>　　望雪烦襟释，当欢远思来。披云霄汉近，暂觉出尘埃。
<br>
<br>　　卷331_11  「奉陪段相公晚夏登张仪楼」姚康
<br>
<br>　　登览值晴开，诗从野思来。蜀川新草木，秦日旧楼台。
<br>
<br>　　池景摇中座，山光接上台。近秋宜晚景，极目断浮埃。
<br>
<br>　　卷331_12  「和段相公登武担寺西台」姚康
<br>
<br>　　松径引清风，登台古寺中。江平沙岸白，日下锦川红。
<br>
<br>　　疏树山根净，深云鸟迹穷。自惭陪末席，便与九霄通。
<br>
<br>　　卷331_13  「礼部试早春残雪」姚康
<br>
<br>　　微暖春潜至，轻明雪尚残。银铺光渐湿，破色仍寒。
<br>
<br>　　无柳花常在，非秋露正团。素光浮转薄，皓质驻应难。
<br>
<br>　　幸得依阴处，偏宜带月看。玉尘销欲尽，穷巷起袁安。
<br>
<br>　　卷331_14  「赋得巨鱼纵大壑」姚康
<br>
<br>　　水府乘闲望，圆波息跃鱼。从来暴泥久，今日脱泉初。
<br>
<br>　　得志宁相忌，无心任宛如。龙门应可度，鲛室岂常居。
<br>
<br>　　掉尾方穷乐，游鳞每自舒。乘流千里去，风力藉吹嘘。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
