<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百零七</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷三百零七
<br>
<br>　　卷307_1  「忆长安。四月」丘丹
<br>
<br>　　忆长安，四月时，南郊万乘旌旗。尝酎玉卮更献，
<br>
<br>　　含桃丝笼交驰。芳草落花无限，金张许史相随。
<br>
<br>　　卷307_2  「状江南。季冬」丘丹
<br>
<br>　　江南季冬月，红蟹大如l4.湖水龙为镜，炉峰气作烟。
<br>
<br>　　卷307_3  「和韦使君秋夜见寄」丘丹
<br>
<br>　　露滴梧叶鸣，秋风桂花发。中有学仙侣，吹箫弄山月。
<br>
<br>　　卷307_4  「奉酬韦苏州使君」丘丹
<br>
<br>　　久作烟霞侣，暂将簪组亲。还同褚伯玉，入馆忝州人。
<br>
<br>　　卷307_5  「和韦使君听江笛送陈侍御」丘丹
<br>
<br>　　离樽闻夜笛，寥亮入寒城。月落车马散，凄恻主人情。
<br>
<br>　　卷307_6  「奉酬韦使君送归山之作」丘丹
<br>
<br>　　侧闻郡守至，偶乘黄犊出。不别桃源人，一见经累日。
<br>
<br>　　蝉鸣念秋稼，兰酌动离瑟。临水降麾幢，野艇才容膝。
<br>
<br>　　参差碧山路，目送江帆疾。涉海得骊珠，栖梧惭凤质。
<br>
<br>　　愧非郑公里，归扫蒙笼室。
<br>
<br>　　卷307_7  「奉酬重送归山」丘丹
<br>
<br>　　卖药有时至，自知来往疏。遽辞池上酌，新得山中书。
<br>
<br>　　步出芙蓉府，归乘觳觫车。猥蒙招隐作，岂愧班生庐。
<br>
<br>　　卷307_8  「经湛长史草堂（一作题湛长史旧居）」丘丹
<br>
<br>　　身退谢名累，道存嘉止足。设醴降华幡，挂冠守空谷。
<br>
<br>　　偶寻野外寺，仰慕贤者躅。不见昔簪裾，犹有旧松竹。
<br>
<br>　　烟霞虽异世，风韵如在瞩。余即江海上，归辙青山曲。
<br>
<br>　　卷307_9  「萧山祗园寺」丘丹
<br>
<br>　　东晋许征君，西方彦上人。生时犹定见，悟后了前因。
<br>
<br>　　灵塔多年古，高僧苦行频。碑存才记日，藤老岂知春。
<br>
<br>　　车骑归萧，云林识许询。千秋不相见，悟定是吾身。
<br>
<br>　　卷307_10  「奉使过石门观瀑」丘丹
<br>
<br>　　溪上望悬泉，耿耿云中见。披榛上岩岫，峭壁正东面。
<br>
<br>　　千仞泻联珠，一潭喷飞霰。嵯rU满山响，坐觉炎氛变。
<br>
<br>　　照日类虹霓，从风似绡练。灵奇既天造，惜处穷海甸。
<br>
<br>　　吾祖昔登临，谢公亦游衍。王程惧淹泊，下磴空延眷。
<br>
<br>　　千里雷尚闻，峦回树葱`.此来共贱役，探讨愧前彦。
<br>
<br>　　永欲洗尘缨，终当惬此愿。
<br>
<br>　　卷307_11  「秋夕宿石门馆」丘丹
<br>
<br>　　暝从石门宿，摇落四岩空。潭月漾山足，天河泻涧中。
<br>
<br>　　杉松寒似雨，猿鸟夕惊风。独卧不成寝，苍然想谢公。
<br>
<br>　　卷307_12  「状江南。孟夏」贾m
<br>
<br>　　江南孟夏天，慈竹笋如编。蜃气为楼阁，蛙声作管弦。
<br>
<br>　　卷307_13  「状江南。仲秋」沈仲昌
<br>
<br>　　江南仲秋天，鼻大如船。雷是樟亭浪，苔为界石钱。
<br>
<br>　　卷307_14  「忆长安。正月」谢良辅
<br>
<br>　　忆长安，正月时，和风喜气相随。献寿彤庭万国，
<br>
<br>　　烧灯青玉五枝。终南往往残雪，渭水处处流澌。
<br>
<br>　　卷307_15  「忆长安。十二月」谢良辅
<br>
<br>　　忆长安，腊月时，温泉彩仗新移。瑞气遥迎凤辇，
<br>
<br>　　日光先暖龙池。取酒虾蟆陵下，家家守岁传卮。
<br>
<br>　　卷307_16  「状江南。仲春」谢良辅
<br>
<br>　　江南仲春天，细雨色如烟。丝为武昌柳，布作石门泉。
<br>
<br>　　卷307_17  「状江南。孟冬」谢良辅
<br>
<br>　　江南孟冬天，荻穗软如绵。绿绢芭蕉裂，黄金橘柚悬。
<br>
<br>　　卷307_18  「忆长安。二月」鲍防
<br>
<br>　　忆长安，二月时，玄鸟初至C祠。百啭宫莺绣羽，
<br>
<br>　　千条御柳黄丝。更有曲江胜地，此来寒食佳期。
<br>
<br>　　卷307_19  「状江南。孟春」鲍防
<br>
<br>　　江南孟春天，荇叶大如钱。白雪装梅树，青袍似葑田。
<br>
<br>　　卷307_20  「杂感」鲍防
<br>
<br>　　汉家海内承平久，万国戎王皆稽首。天马常衔苜蓿花，
<br>
<br>　　胡人岁献葡萄酒。五月荔枝初破颜，朝离象郡夕函关。
<br>
<br>　　雁飞不到桂阳岭，马走先过林邑山。甘泉御果垂仙阁，
<br>
<br>　　日暮无人香自落。远物皆重近皆轻，鸡虽有德不如鹤。
<br>
<br>　　卷307_21  「送薛补阙入朝（一作鲍溶诗）」鲍防
<br>
<br>　　平原门下十馀人，独受恩多未杀身。每叹陆家兄弟少，
<br>
<br>　　更怜杨氏子孙贫。柴门岂断施行马，鲁酒那堪醉近臣。
<br>
<br>　　赖有军中遗令在，犹将谈笑对风尘。
<br>
<br>　　卷307_22  「人日陪宣州范中丞…范侍御传真宴东峰亭（一作鲍溶诗）」鲍防
<br>
<br>　　人日春风绽早梅，谢家兄弟看花来。吴姬对酒歌千曲，
<br>
<br>　　秦女留人酒百杯。丝柳向空轻婉转，玉山看日渐裴回。
<br>
<br>　　流光易去欢难得，莫厌频频上此台。
<br>
<br>　　卷307_23  「上巳寄孟中丞（一作鲍溶诗）」鲍防
<br>
<br>　　世间禊事风流处，镜里云山若画屏。
<br>
<br>　　今日会稽王内史，好将宾客醉兰亭。
<br>
<br>　　卷307_24  「秋暮忆中秋夜与王[侍御赏月，因怆远离聊以奉寄」鲍防
<br>
<br>　　前月月明夜，美人同远光。清尘一以间，今夕坐相忘。
<br>
<br>　　风落芙蓉露，疑馀绣被香。
<br>
<br>　　卷307_25  「元日早朝行」鲍防
<br>
<br>　　乾元发生春为宗，盛德在木斗建东。东方岁星大明宫，
<br>
<br>　　南山喜气摇晴空。望云五等舞万玉，献寿一声出千峰。
<br>
<br>　　文昌随彩礼乐正，太平下直旌旗红。师旷应律调黄钟，
<br>
<br>　　王良运策调时龙。玄冥无事归朔土，青帝放身入朱宫。
<br>
<br>　　九韶九变五声里，四方四友一身中。天何言哉乐无穷，
<br>
<br>　　广成彭祖为三公。野臣潜随击壤老，日下鼓腹歌可封。
<br>
<br>　　卷307_26  「忆长安。三月」杜奕
<br>
<br>　　忆长安，三月时，上苑遍是花枝。青门几场送客，
<br>
<br>　　曲水竟日题诗。骏马金鞭无数，良辰美景追随。
<br>
<br>　　卷307_27  「忆长安。六月」郑概
<br>
<br>　　忆长安，六月时，风台水榭逶迤。朱果雕笼香透，
<br>
<br>　　分明紫禁寒随。尘惊九衢客散，赭珂滴沥青骊。
<br>
<br>　　卷307_28  「状江南。孟秋」郑概
<br>
<br>　　江南孟秋天，稻花白如毡。素腕惭新藕，残妆妒晚莲。
<br>
<br>　　卷307_29  「忆长安。七月」陈元初
<br>
<br>　　忆长安，七月时，槐花点散罘Q.七夕针楼竞出，
<br>
<br>　　中元香供初移。绣毂金鞍无限，游人处处归迟。
<br>
<br>　　卷307_30  「忆长安。八月」吕渭
<br>
<br>　　忆长安，八月时，阙下天高旧仪。衣冠共颁金镜，
<br>
<br>　　犀象对舞丹墀。更爱终南灞上，可怜秋草碧滋。
<br>
<br>　　卷307_31  「状江南。仲冬」吕渭
<br>
<br>　　江南仲冬天，紫蔗节如鞭。海将盐作雪，出用火耕田。
<br>
<br>　　卷307_32  「贞元十一年知贡举挠阁不能定去留寄诗前主司」吕渭
<br>
<br>　　独坐贡闱里，愁多芳草生。仙翁昨日事，应见此时情。
<br>
<br>　　卷307_33  「皇帝移晦日为中和节」吕渭
<br>
<br>　　皇心不向晦，改节号中和。淑气同风景，嘉名别咏歌。
<br>
<br>　　湔裙移旧俗，赐尺下新科。历象千年正，T醵四海多。
<br>
<br>　　花随春令发，鸿度岁阳过。天地齐休庆，欢声欲荡波。
<br>
<br>　　卷307_34  「经湛长史草堂」吕渭
<br>
<br>　　岩居旧风景，人世今成昔。木落古山空，猿啼秋月白。
<br>
<br>　　谁同西府僚，几谢南平客。摧残松桂老，萧散烟云夕。
<br>
<br>　　迹留异代远，境入空门寂。惟有草堂僧，陈诗在石壁。
<br>
<br>　　卷307_35  「忆长安。九月」范灯
<br>
<br>　　忆长安，九月时，登高望见昆池。上苑初开露菊，
<br>
<br>　　芳林正献霜梨。更想千门万户，月明砧杵参差。
<br>
<br>　　卷307_36  「状江南。季夏」范灯
<br>
<br>　　江南季夏天，身热汗如泉。蚊蚋成雷泽，袈裟作水田。
<br>
<br>　　卷307_37  「忆长安。十月」樊
<br>
<br>　　忆长安，十月时，华清士马相驰。万国来朝汉阙，
<br>
<br>　　五陵共猎秦祠。昼夜歌钟不歇，山河四塞京师。
<br>
<br>　　卷307_38  「状江南。仲夏」樊
<br>
<br>　　江南仲夏天，时雨下如川。卢橘垂金弹，甘蕉吐白莲。
<br>
<br>　　卷307_39  「忆长安。十一月」刘蕃
<br>
<br>　　忆长安，子月时，千官贺至丹墀。御苑雪开琼树，
<br>
<br>　　龙堂冰作瑶池。兽炭毡炉正好，貂裘狐白相宜。
<br>
<br>　　卷307_40  「状江南。季秋」刘蕃
<br>
<br>　　江南季秋天，栗熟大如拳。枫叶红霞举，苍芦白浪川。
<br>
<br> 　　由<a href="http://greatart.51.net转换成TXT格式">http://greatart.51.net转换成TXT格式</a>
<br>
<br> 
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
