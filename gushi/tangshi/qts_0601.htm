<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百零一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷六百零一
<br>
<br>　　卷601_1  「书边事（一作边行书事，一作塞上行）」李昌符
<br>
<br>　　朔野烟尘起，天军又举戈。阴风向晚急，杀气入秋多。
<br>
<br>　　树尽禽栖草，冰坚路在河。汾阳无继者，羌虏肯先和。
<br>
<br>　　卷601_2  「远归别墅（一作秋晚归故居）」李昌符
<br>
<br>　　马省曾行处，连嘶渡晚河。忽惊乡树出，渐识路人多。
<br>
<br>　　细径穿禾黍，颓垣压薜萝。乍归犹似客，邻叟亦相过。
<br>
<br>　　卷601_3  「题友人屋」李昌符
<br>
<br>　　松底诗人宅，闲门远岫孤。数家分小径，一水截平芜。
<br>
<br>　　竹节偶相对，鸟名多自呼。爱君真静者，欲去又踟蹰。
<br>
<br>　　卷601_4  「赠同游」李昌符
<br>
<br>　　此来风雨后，已觉减年华。若待皆无事，应难更有花。
<br>
<br>　　管弦临夜急，榆柳向江斜。且莫看归路，同须醉酒家。
<br>
<br>　　卷601_5  「送人出塞」李昌符
<br>
<br>　　北风吹雨雪，举目已凄凄。战鬼秋频哭，征鸿夜不栖。
<br>
<br>　　沙平关路直，碛广郡楼低。此去非东鲁，人多事鼓鼙。
<br>
<br>　　卷601_6  「寻僧元皎因赠」李昌符
<br>
<br>　　此生迷有著，因病得寻师。话尽山中事，归当月上时。
<br>
<br>　　高松连寺影，亚竹入窗枝。闲忆草堂路，相逢非素期。
<br>
<br>　　卷601_7  「下第后蒙侍郎示意指于新先辈宣恩感谢」李昌符
<br>
<br>　　才薄命如此，自嗟兼自疑。遭逢好文日，黜落至公时。
<br>
<br>　　倚玉甘无路，穿杨却未期。更惭君侍坐，问许可言诗。
<br>
<br>　　卷601_8  「夜泊渭津」李昌符
<br>
<br>　　漂漂东去客，一宿渭城边。远处星垂岸，中流月满船。
<br>
<br>　　凉归夜深簟，秋入雨馀天。渐觉家山小，残程尚几年。
<br>
<br>　　卷601_9  「晚夏逢友人」李昌符
<br>
<br>　　一别同袍友，相思已十年。长安多在客，久病忽闻蝉。
<br>
<br>　　骤雨才沾地，阴云不遍天。微凉堪话旧，移榻晚风前。
<br>
<br>　　卷601_10  「秋中夜坐」李昌符
<br>
<br>　　空庭吟坐久，爽气入荷衣。病叶先秋落，惊禽背月飞。
<br>
<br>　　瘴云晴未散，戍客老将依。为应金门策，多应说战机。
<br>
<br>　　卷601_11  「旅游伤春」李昌符
<br>
<br>　　酒醒乡关远，迢迢听漏终。曙分林影外，春尽雨声中。
<br>
<br>　　鸟思江村路，花残野岸风。十年成底事，羸马倦西东。
<br>
<br>　　卷601_12  「得远书」李昌符
<br>
<br>　　故人居谪宦，今日一书来。良久惊兼喜，殷勤卷更开。
<br>
<br>　　瘴云沉去雁，江雨促新梅。满纸殊乡泪，非冤不可哀。
<br>
<br>　　卷601_13  「赠同席」李昌符
<br>
<br>　　四座列吾友，满园花照衣。一生知几度，后到拟先归。
<br>
<br>　　急管侵诸乐，严城送落晖。当欢莫离席，离席却欢稀。
<br>
<br>　　卷601_14  「赠供奉僧玄观」李昌符
<br>
<br>　　自得曹溪法，诸经更不看。已降禅侣久，兼作帝师难。
<br>
<br>　　夜木侵檐黑，秋灯照雨寒。如何嫌有著，一念在林峦。
<br>
<br>　　卷601_15  「送琴客」李昌符
<br>
<br>　　楚客抱离思，蜀琴留恨声。坐来新月上，听久觉秋生。
<br>
<br>　　夜静骚人语，天高别鹤鸣。因君兴一叹，竟夕意难平。
<br>
<br>　　卷601_16  「别谪者」李昌符
<br>
<br>　　此地闻犹恶，人言是所之。一家书绝久，孤驿梦成迟。
<br>
<br>　　八月三湘道，闻猿冒雨时。不须祠楚相，臣节转堪疑。
<br>
<br>　　卷601_17  「行思」李昌符
<br>
<br>　　千里岂云去，欲归如路穷。人间无暇日，马上又秋风。
<br>
<br>　　破月衔高岳，流星拂晓空。此时皆在梦，行色独匆匆。
<br>
<br>　　卷601_18  「感怀题从舅宅」李昌符
<br>
<br>　　郗家庭树下，几度醉春风。今日花还发，当时事不同。
<br>
<br>　　流言应未息，直道竟难通。徒遣相思者，悲歌向暮空。
<br>
<br>　　卷601_19  「与友人会」李昌符
<br>
<br>　　蝉吟槐蕊落，的的是愁端。病觉离家远，贫知处事难。
<br>
<br>　　真交无所隐，深语有馀欢。未必闻歌吹，羁心得暂宽。
<br>
<br>　　卷601_20  「赠春游侣」李昌符
<br>
<br>　　密林多暗香，轻吹送馀芳。啼鸟愁春尽，游人喜日长。
<br>
<br>　　浮云横暮色，新雨洗韶光。欲散垂□恨，应须入醉乡。
<br>
<br>　　卷601_21  「送人游边」李昌符
<br>
<br>　　愁指萧关外，风沙入远程。马行初有迹，雨落竟无声。
<br>
<br>　　地理全归汉，天威不在兵。西京逢故老，暗喜复时平。
<br>
<br>　　卷601_22  「寄栖白上人」李昌符
<br>
<br>　　剪发兼成隐，将心更属文。无l对豪客，不拜谒吾君。
<br>
<br>　　画壁惟泉石，经窗半典坟。归林幽鸟狎，乞食病僧分。
<br>
<br>　　默坐终清夜，凝思念碧云。相逢应未卜，余正走嚣氛。
<br>
<br>　　卷601_23  「送人入新罗使」李昌符
<br>
<br>　　鸡林君欲去，立册付星轺。越海程难计，征帆影自飘。
<br>
<br>　　望乡当落日，怀阙羡回潮。宿雾蒙青嶂，惊波荡碧霄。
<br>
<br>　　春生阳气早，天接祖州遥。愁约三年外，相迎上石桥。
<br>
<br>　　卷601_24  「咏铁马鞭」李昌符
<br>
<br>　　汉将临流得铁鞭，鄂侯名字旧雕镌。须为圣代无双物，
<br>
<br>　　肯逐将军卧九泉。汗马不侵诛虏血，神功今见补亡篇。
<br>
<br>　　时来终荐明君用，莫叹沉埋二百年。
<br>
<br>　　卷601_25  「送友人」李昌符
<br>
<br>　　举世谁能与事期，解携多是正欢时。人间不遣有名利，
<br>
<br>　　陌上始应无别离。晚渡待船愁立久，乱山投店独行迟。
<br>
<br>　　我今漂泊还如此，江剑相逢亦未知。
<br>
<br>　　卷601_26  「南潭」李昌符
<br>
<br>　　匝岸青芜掩古苔，面山亭树枕潭开。有时弦管收筵促，
<br>
<br>　　无数凫p逆浪来。路入龙祠群木老，风惊渔艇一声回。
<br>
<br>　　人传郭恽多游此，谁见当初泛玉杯。
<br>
<br>　　卷601_27  「秋夜作」李昌符
<br>
<br>　　数亩池塘近杜陵，秋天寂寞夜云凝。芙蓉叶上三更雨，
<br>
<br>　　蟋蟀声中一点灯。迹避险d翻失路，心归闲淡不因僧。
<br>
<br>　　既逢上国陈诗日，长守林泉亦未能。
<br>
<br>　　卷601_28  「客恨」李昌符
<br>
<br>　　古原南北旧萧疏，高木风多小雪馀。半夜病吟人寝后，
<br>
<br>　　百年闲事酒醒初。频招兄弟同佳节，已有兵戈隔远书。
<br>
<br>　　肥马王孙定相笑，不知岐路厌樵渔。
<br>
<br>　　卷601_29  「三月尽日」李昌符
<br>
<br>　　江头从此管弦稀，散尽游人独未归。
<br>
<br>　　落日已将春色去，残花应逐夜风飞。
<br>
<br>　　卷601_30  「绿珠咏」李昌符
<br>
<br>　　洛阳佳丽与芳华，金谷园中见百花。
<br>
<br>　　谁遣当年坠楼死，无人巧笑破孙家。
<br>
<br>　　卷601_31  「赠别」李昌符
<br>
<br>　　又将书剑出孤舟，尽日停桡结远愁。
<br>
<br>　　莫道江波话离别，江波一去不回流。
<br>
<br>　　卷601_32  「闷书」李昌符
<br>
<br>　　病来难处早秋天，一径无人树有蝉。
<br>
<br>　　归计未成书半卷，中宵多梦昼多眠。
<br>
<br>　　卷601_33  「伤春」李昌符
<br>
<br>　　即是春风尽，仍沾夜雨归。明朝更来此，兼恐落花稀。
<br>
<br>　　卷601_34  「登临洮望萧关」李昌符
<br>
<br>　　渐觉风沙暗，萧关欲到时。儿童能探火，妇女解缝旗。
<br>
<br>　　川少衔鱼鹭，林多带箭麋。暂来戎马地，不敢苦吟诗。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
