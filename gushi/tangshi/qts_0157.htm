<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百五十七</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百五十七
<br>
<br>　　卷157_1  「古别离」孟云卿
<br>
<br>　　朝日上高台，离人怨秋草。但见万里天，不见万里道。
<br>
<br>　　君行本迢远，苦乐良难保。宿昔梦同衾，忧心常倾倒。
<br>
<br>　　含酸欲谁诉，展转伤怀抱。结发年已迟，征行去何早。
<br>
<br>　　寒暄有时谢，憔悴难再好。人皆算年寿，死者何曾老。
<br>
<br>　　少壮无见期，水深风浩浩。
<br>
<br>　　卷157_2  「今别离（一作别离曲）」孟云卿
<br>
<br>　　结发生别离，相思复相保。如何日已久，五变庭中草。
<br>
<br>　　渺渺大海途，悠悠吴江岛。但恐不出门，出门无远道。
<br>
<br>　　远道行既难，家贫衣复单。严风吹积雪，晨起鼻何酸。
<br>
<br>　　人生各有志，岂不怀所安。分明天上日，生死愿同欢。
<br>
<br>　　卷157_3  「悲哉行」孟云卿
<br>
<br>　　孤儿去慈亲，远客丧主人。莫吟苦辛曲，此曲谁忍闻。
<br>
<br>　　可闻不可说，去去无期别。行人念前程，不待参辰没。
<br>
<br>　　朝亦常苦饥，暮亦常苦饥。飘飘万馀里，贫贱多是非。
<br>
<br>　　少年莫远游，远游多不归。
<br>
<br>　　卷157_4  「行行且游猎篇」孟云卿
<br>
<br>　　少年多武力，勇气冠幽州。何以纵心赏，马啼春草头。
<br>
<br>　　迟迟平原上，狐兔奔林丘。猛虎忽前逝，俊鹰连下鞲。
<br>
<br>　　俯身逐南北，轻捷固难俦。所发无不中，失之如我雠。
<br>
<br>　　岂唯务驰骋，猗尔暴田畴。残杀非不痛，古来良有由。
<br>
<br>　　卷157_5  「古挽歌」孟云卿
<br>
<br>　　草草闾巷喧，涂车俨成位。冥冥何所须，尽我生人意。
<br>
<br>　　北邙路非远，此别终天地。临穴频抚棺，至哀反无泪。
<br>
<br>　　尔形未衰老，尔息才童稚。骨肉安可离，皇天若容易。
<br>
<br>　　房帷即灵帐，庭宇为哀次。薤露歌若斯，人生尽如寄。
<br>
<br>　　卷157_6  「放歌行」孟云卿
<br>
<br>　　吾观天地图，世界亦可小。落落大海中，飘浮数洲岛。
<br>
<br>　　贤愚与蚁虱，一种同草草。地脉日夜流，天衣有时扫。
<br>
<br>　　东山谒居士，了我生死道。目见难噬脐，心通可亲脑。
<br>
<br>　　轩皇竟磨灭，周孔亦衰老。永谢当时人，吾将宝非宝。
<br>
<br>　　卷157_7  「伤怀赠故人」孟云卿
<br>
<br>　　稍稍晨鸟翔，淅淅草上霜。人生早罹苦，寿命恐不长。
<br>
<br>　　二十学已成，三十名不彰。岂无同门友，贵贱易中肠。
<br>
<br>　　驱马行万里，悠悠过帝乡。幸因弦歌末，得上君子堂。
<br>
<br>　　众乐互喧奏，独子备笙簧。坐中无知音，安得神扬扬。
<br>
<br>　　愿因高风起，上感白日光。
<br>
<br>　　卷157_8  「邺城怀古」孟云卿
<br>
<br>　　朝发淇水南，将寻北燕路。魏家旧城阙，寥落无人住。
<br>
<br>　　伊昔天地屯，曹公独中据。群臣将北面，白日忽西暮。
<br>
<br>　　三台竟寂寞，万事良难固。雄图安在哉，衰草沾霜露。
<br>
<br>　　崔嵬长河北，尚见应刘墓。古树藏龙蛇，荒茅伏狐兔。
<br>
<br>　　永怀故池馆，数子连章句。逸兴驱山河，雄词变云雾。
<br>
<br>　　我行睹遗迹，精爽如可遇。斗酒将酹君，悲风白杨树。
<br>
<br>　　卷157_9  「伤情」孟云卿
<br>
<br>　　为长心易忧，早孤意常伤。出门先踌躇，入户亦彷徨。
<br>
<br>　　此生一何苦，前事安可忘。兄弟先我没，孤幼盈我傍。
<br>
<br>　　旧居近东南，河水新为梁。松柏今在兹，安忍思故乡。
<br>
<br>　　四时与日月，万物各有常。秋风已一起，草木无不霜。
<br>
<br>　　行行当自勉，不忍再思量。
<br>
<br>　　卷157_10  「伤时二首（一作宋郊）」孟云卿
<br>
<br>　　徘回宋郊上，不睹平生亲。独立正伤心，悲风来孟津。
<br>
<br>　　大方载群物，先死有常伦。虎豹不相食，哀哉人食人。
<br>
<br>　　岂伊逢世运，天道亮云云。
<br>
<br>　　太空流素月，三五何明明。光耀侵白日，贤愚迷至精。
<br>
<br>　　四时更变化，天道有亏盈。常恐今夜没，须臾还复生。
<br>
<br>　　卷157_11  「田园观雨兼晴后作」孟云卿
<br>
<br>　　贫贱少情欲，借荒种南陂。我非老农圃，安得良土宜。
<br>
<br>　　秋成不廉俭，岁馀多馁饥。顾视仓廪间，有粮不成炊。
<br>
<br>　　晨登南园上，暮歇清蝉悲。早苗既MM，晚田尚离离。
<br>
<br>　　五行孰堪废，万物当及时。贤哉数夫子，开翅慎勿迟。
<br>
<br>　　卷157_12  「汴河阻风」孟云卿
<br>
<br>　　清晨自梁宋，挂席之楚荆。出浦风渐恶，傍滩舟欲横。
<br>
<br>　　大河喷东注，群动皆冥。白雾鱼龙气，黑云牛马形。
<br>
<br>　　苍茫迷所适，危安惧暂宁。信此天地内，孰为身命轻。
<br>
<br>　　丈夫苟未达，所向须存诚。前路舍舟去，东南仍晓晴。
<br>
<br>　　卷157_13  「行路难」孟云卿
<br>
<br>　　君不见高山万仞连苍F，天长地久成埃尘。
<br>
<br>　　君不见长松百尺多劲节，狂风暴雨终摧折。
<br>
<br>　　古今何世无圣贤，吾爱伯阳真乃天。金堂玉阙朝群仙，
<br>
<br>　　拍手东海成桑田。海中之水慎勿枯，乌鸢啄蚌伤明珠。
<br>
<br>　　行路难，艰险莫踟蹰。
<br>
<br>　　卷157_14  「途中寄友人」孟云卿
<br>
<br>　　昔时闻远路，谓是等闲行。及到求人地，始知为客情。
<br>
<br>　　事将公道背，尘绕马蹄生。倘使长如此，便堪休去程。
<br>
<br>　　卷157_15  「寒食」孟云卿
<br>
<br>　　二月江南花满枝，他乡寒食远堪悲。
<br>
<br>　　贫居往往无烟火，不独明朝为子推。
<br>
<br>　　卷157_16  「新安江上寄处士」孟云卿
<br>
<br>　　深潭与浅滩，万转出新安。人远禽鱼静，山空水木寒。
<br>
<br>　　啸起青O末，吟瞩白云端。即事遂幽赏，何必挂儒冠。
<br>
<br>　　卷157_17  「句」孟云卿
<br>
<br>　　群物归大化，六龙颓西荒。（《感怀》）
<br>
<br>　　安知浮云外，日月不运行。（苦雨。见张为《主客图》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
