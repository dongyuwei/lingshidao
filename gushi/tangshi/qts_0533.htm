<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百三十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百三十三
<br>
<br>　　卷533_1  「金陵怀古」许浑
<br>
<br>　　玉树歌残王气终，景阳兵合戍楼空。松楸远近千官冢，
<br>
<br>　　禾黍高低六代宫。石燕拂云晴亦雨，江豚吹浪夜还风。
<br>
<br>　　英雄一去豪华尽，唯有青山似洛中。
<br>
<br>　　卷533_2  「姑苏怀古」许浑
<br>
<br>　　宫馆馀基辍棹过，黍苗无限独悲歌。荒台麋鹿争新草，
<br>
<br>　　空苑凫p占浅莎。吴岫雨来虚槛冷，楚江风急远帆多。
<br>
<br>　　可怜国破忠臣死，日日东流生白波。
<br>
<br>　　卷533_3  「凌R台（台在当涂县北，宋高祖所筑）」许浑
<br>
<br>　　宋祖凌高乐未回，三千歌舞宿层台。湘潭云尽暮山出，
<br>
<br>　　巴蜀雪消春水来。行殿有基荒荠合，寝园无主野棠开。
<br>
<br>　　百年便作万年计，岩畔古碑空绿苔。
<br>
<br>　　卷533_4  「骊山（一作途经骊山（一作望华清宫感事）」许浑
<br>
<br>　　闻说先皇醉碧桃，日华浮动郁金袍。风随玉辇笙歌迥，
<br>
<br>　　云卷珠帘剑佩高。凤驾北归山寂寂，龙西幸水滔滔。
<br>
<br>　　贵妃没后巡游少，瓦落宫墙见野蒿。
<br>
<br>　　卷533_5  「咸阳城东楼（一作咸阳城西楼晚眺，一作西门）」许浑
<br>
<br>　　一上高城万里愁，蒹葭杨柳似汀洲。溪云初起日沈阁，
<br>
<br>　　山雨欲来风满楼。鸟下绿芜秦苑夕，蝉鸣黄叶汉宫秋。
<br>
<br>　　行人莫问当年事，故国东来渭水流。
<br>
<br>　　卷533_6  「京口闲居寄京洛友人（一作两都亲友）」许浑
<br>
<br>　　吴门烟月昔同游，枫叶芦花并客舟。聚散有期云北去，
<br>
<br>　　浮沈无计水东流。一尊酒尽青山暮，千里书回碧树秋。
<br>
<br>　　何处相思不相见，凤城龙阙楚江头。
<br>
<br>　　卷533_7  「冬日登越王台怀归」许浑
<br>
<br>　　月沉高岫宿云开，万里归心独上来。河畔雪飞扬子宅，
<br>
<br>　　海边花盛越王台。泷分桂岭鱼难过，瘴近衡峰雁却回。
<br>
<br>　　乡信渐稀人渐老，只应频看一枝梅。
<br>
<br>　　卷533_8  「对雪」许浑
<br>
<br>　　云度龙山暗倚城，先飞淅沥引轻盈。素娥冉冉拜瑶阙，
<br>
<br>　　皓鹤纷纷朝玉京。阴岭有风梅艳散，寒林无月桂华生。
<br>
<br>　　剡溪一醉十年事，忽忆棹回天未明。
<br>
<br>　　卷533_9  「送萧处士归缑岭别业」许浑
<br>
<br>　　醉斜乌帽发如丝，曾看仙人一局棋。宾馆有鱼为客久，
<br>
<br>　　乡书无雁到家迟。缑山住近吹笙庙，湘水行逢鼓瑟祠。
<br>
<br>　　今夜月明何处宿，九疑云尽碧参差。
<br>
<br>　　卷533_10  「与郑二秀才同舟东下洛中，亲朋送至景云寺」许浑
<br>
<br>　　三十六峰横一川，绿波无路草芊芊。牛羊晚食铺平地，
<br>
<br>　　雕鹗晴飞摩远天。洛客尽回临水寺，楚人皆逐下江船。
<br>
<br>　　东西未有相逢日，更把繁华共醉眠。
<br>
<br>　　卷533_11  「长安岁暮」许浑
<br>
<br>　　独望天门倚剑歌，干时无计老关河。东归万里惭张翰，
<br>
<br>　　西上四年羞卞和。花暗楚城春醉少，月凉秦塞夜愁多。
<br>
<br>　　三山岁岁有人去，唯恐海风生白波。
<br>
<br>　　卷533_12  「赠茅山高拾遗」许浑
<br>
<br>　　谏猎归来绮季歌，大茅峰影满秋波。山斋留客扫红叶，
<br>
<br>　　野艇送僧披绿莎。长覆旧图棋势尽，遍添新品药名多。
<br>
<br>　　云中黄鹄日千里，自宿自飞无网罗。
<br>
<br>　　卷533_13  「李秀才近自涂口迁居新安适枉缄书见宽悲戚因以此答」许浑
<br>
<br>　　远书开罢更依依，晨坐高台竟落晖。颜巷雪深人已去，
<br>
<br>　　庾楼花盛客初归。东堂望绝迁莺起，南国哀馀候雁飞。
<br>
<br>　　今日劳君犹问讯，一官唯长故山薇。
<br>
<br>　　卷533_14  「赠萧兵曹先辈」许浑
<br>
<br>　　广陵堤上昔离居，帆转潇湘万里馀。楚客病时无f鸟，
<br>
<br>　　越乡归处有鲈鱼。潮生水郭蒹葭响，雨过山城橘柚疏。
<br>
<br>　　闻说携琴兼载酒，邑人争识马相如。
<br>
<br>　　卷533_15  「题舒女庙」许浑
<br>
<br>　　山乐来迎去不言，庙前高柳水禽喧。绮罗无色雨侵帐，
<br>
<br>　　珠翠有声风绕幡。妆镜尚疑山月满，寝屏犹认野花繁。
<br>
<br>　　孤舟梦断行云散，何限离心寄晓猿。
<br>
<br>　　卷533_16  「姑孰官舍」许浑
<br>
<br>　　草生宫舍似闲居，雪照南窗满素书。贫后始知为吏拙，
<br>
<br>　　病来还喜识人疏。青云岂有窥梁燕，浊水应无避钓鱼。
<br>
<br>　　不待秋风便归去，紫阳山下是吾庐。
<br>
<br>　　卷533_17  「凌R台送韦（一作韩）秀才」许浑
<br>
<br>　　云起高台日未沉，数村残照半岩阴，野蚕成茧桑柘尽，
<br>
<br>　　溪鸟引雏蒲稗深。帆势依依投极浦，钟声杳杳隔前林。
<br>
<br>　　故山迢递故人去，一夜月明千里心。
<br>
<br>　　卷533_18  「送岭南卢判官罢职归华阴山居」许浑
<br>
<br>　　曾事刘琨雁塞空，十年书剑任飘蓬。东堂旧屈移山志，
<br>
<br>　　南国新留煮海功。还挂一帆青海上，更开三径碧莲中。
<br>
<br>　　关西旧友如相问，已许沧浪伴钓翁。
<br>
<br>　　卷533_19  「将度故城湖阻风夜泊永阳戍」许浑
<br>
<br>　　行尽青溪日已蹉，云容山影水嵯峨。楼前归客怨清梦，
<br>
<br>　　楼上美人凝夜歌。独树高高风势急，平湖渺渺月明多。
<br>
<br>　　终期一艇载樵去，来往使帆凌白波。
<br>
<br>　　卷533_20  「郑侍御厅玩鹤」许浑
<br>
<br>　　碧天飞舞下晴莎，金阁瑶池绝网罗。岩响数声风满树，
<br>
<br>　　岸移孤影雪凌波。缑山去远云霄迥，辽海归迟岁月多。
<br>
<br>　　双翅一开千万里，只应栖隐恋乔柯。
<br>
<br>　　卷533_21  「南亭夜坐，贻开元禅定二道者」许浑
<br>
<br>　　暮暮焚香何处宿，西岩一室映疏藤。光阴难驻迹如客，
<br>
<br>　　寒暑不惊心似僧。高树有风闻夜磬，远山无月见秋灯。
<br>
<br>　　身闲境静日为乐，若问其馀非我能。
<br>
<br>　　卷533_22  「朱坡故少保杜公池亭」许浑
<br>
<br>　　杜陵池榭绮城东，孤岛回汀路不穷。高岫乍疑三峡近，
<br>
<br>　　远波初似五湖通。楸梧叶暗潇潇雨，菱荇花香淡淡风。
<br>
<br>　　还有昔时巢燕在，飞来飞去画堂中。
<br>
<br>　　卷533_23  「秋日早朝（一作秋日候扇）」许浑
<br>
<br>　　宵衣应待绝更筹，环佩锵锵月下楼。井转辘轳千树晓，
<br>
<br>　　锁开阊阖万山秋。龙旗尽列趋金殿，雉扇才分见玉旒。
<br>
<br>　　虚戴铁冠无一事，沧江归去老渔舟。
<br>
<br>　　卷533_24  「沧浪峡」许浑
<br>
<br>　　缨带流尘发半霜，独寻残月下沧浪。一声溪鸟暗云散，
<br>
<br>　　万片野花流水香。昔日未知方外乐，暮年初信梦中忙。
<br>
<br>　　红虾青鲫紫芹脆，归去不辞来路长。
<br>
<br>　　卷533_25  「故洛城（一作登故洛阳城）」许浑
<br>
<br>　　禾黍离离半野蒿，昔人城此岂知劳。水声东去市朝变，
<br>
<br>　　山势北来宫殿高。鸦噪暮云归古堞，雁迷寒雨下空壕。
<br>
<br>　　可怜缑岭登仙子，犹自吹笙醉碧桃。
<br>
<br>　　卷533_26  「闻释子栖玄欲奉道因寄」许浑
<br>
<br>　　欲求真诀恋禅扃，羽帔方袍尽有情。仙骨本微灵鹤远，
<br>
<br>　　法心潜动毒龙惊。三山未有偷桃计，四海初传问菊名。
<br>
<br>　　今日劝师师莫惑，长生难学证无生。
<br>
<br>　　卷533_27  「南海府罢南康阻浅行侣稍稍登陆…主人燕饯至频暮宿东溪」许浑
<br>
<br>　　暗滩水落涨虚沙，滩去秦吴万里赊。马上折残江北柳，
<br>
<br>　　舟中开尽岭南花。离歌不断如留客，归梦初惊似到家。
<br>
<br>　　山鸟一声人未起，半床春月在天涯。
<br>
<br>　　卷533_28  「秋晚云阳驿西亭莲池」许浑
<br>
<br>　　心忆莲池秉烛游，叶残花败尚维舟。烟开翠扇清风晓，
<br>
<br>　　水泥红衣白露秋。神女暂来云易散，仙娥初去月难留。
<br>
<br>　　空怀远道难持赠，醉倚阑干尽日愁。
<br>
<br>　　卷533_29  「题勤尊师历阳山居」许浑
<br>
<br>　　二十知兵在羽林，中年潜识子房心。苍鹰出塞胡尘灭。
<br>
<br>　　白鹤还乡楚水深。春坼酒瓶浮药气，晚携棋局带松阴。
<br>
<br>　　鸡笼山上云多处，自被凭不可寻。
<br>
<br>　　卷533_30  「怀旧居」许浑
<br>
<br>　　兵书一箧老无功，故国郊扉在梦中。藤蔓覆梨张谷暗。
<br>
<br>　　草花侵菊庾园空。朱门迹忝登龙客，白屋心期失马翁。
<br>
<br>　　楚水吴山何处是，北窗残月照屏风。
<br>
<br>　　卷533_31  「祗命许昌自郊居，移就公馆秋日寄茅山高拾遗」许浑
<br>
<br>　　一笛迎风万叶飞，强携刀笔换荷衣。潮寒水国秋砧早，
<br>
<br>　　月暗山城夜漏稀。岩响远闻樵客过，浦深遥送钓童归。
<br>
<br>　　中年未识从军乐，虚近三茅望少微。
<br>
<br>　　卷533_32  「伤虞将军（一作伤河东虞押衙）」许浑
<br>
<br>　　白首从军未有名，近将孤剑到江城。巴童戍久能番语，
<br>
<br>　　胡马调多解汉行。对雪夜穷黄石略，望云秋计黑山程。
<br>
<br>　　可怜身死家犹远，汴水东流无哭声。
<br>
<br>　　卷533_33  「晚自朝台津至韦隐居郊园」许浑
<br>
<br>　　秋来凫雁下方塘，系马朝台步夕阳。村径绕山松叶暗，
<br>
<br>　　野门临水稻花香。云连海气琴书润，风带潮声枕簟凉。
<br>
<br>　　西下溪犹万里，可能垂白待文王。
<br>
<br>　　卷533_34  「寓居开元精舍，酬薛秀才见贻」许浑
<br>
<br>　　知己萧条信陆沉，茂陵扶疾卧西林。芰荷风起客堂静，
<br>
<br>　　松桂月高僧院深。清露下时伤旅鬓，白云归处寄乡心。
<br>
<br>　　怜君诗句犹相忆，题在空斋夜夜吟。
<br>
<br>　　卷533_35  「别刘秀才（一作留别裴秀才）」许浑
<br>
<br>　　三献无功玉有瑕，更携书剑客天涯。孤帆夜别潇湘雨，
<br>
<br>　　广陌春期杜花。灯照水萤千点灭，棹惊滩雁一行斜。
<br>
<br>　　关河万里秋风急，望见乡山不到家。
<br>
<br>　　卷533_36  「早发天台中岩寺度关岭次天姥岑」许浑
<br>
<br>　　来往天台天姥间，欲求真诀驻衰颜。星河半落岩前寺，
<br>
<br>　　云雾初开岭上关。丹壑树多风浩浩，碧溪苔浅水潺潺。
<br>
<br>　　可知刘阮逢人处，行尽深山又是山。
<br>
<br>　　卷533_37  「游钱塘青山李隐居西斋（一作李郢诗）」许浑
<br>
<br>　　小隐西亭为客开，翠萝深处遍苍苔。林间扫石安棋局，
<br>
<br>　　岩下分泉递酒杯。兰叶露光秋月上，芦花风起夜潮来。
<br>
<br>　　云山绕屋犹嫌浅，欲棹渔舟近钓台。
<br>
<br>　　卷533_38  「春日郊园戏赠杨嘏评事」许浑
<br>
<br>　　十里蒹葭入薜萝，春风谁许暂鸣珂。相如渴后狂还减，
<br>
<br>　　曼倩归来语更多。门枕碧溪冰皓耀，槛齐青嶂雪嵯峨。
<br>
<br>　　野桥沽酒茅檐醉，谁羡红楼一曲歌。
<br>
<br>　　卷533_39  「晚自东郭回留一二游侣」许浑
<br>
<br>　　乡心迢递宦情微，吏散寻幽竟落晖。林下草腥巢鹭宿，
<br>
<br>　　洞前云湿雨龙归。钟随野艇回孤棹，鼓绝山城掩半扉。
<br>
<br>　　今夜西斋好风月，一瓢春酒莫相违。
<br>
<br>　　卷533_40  「与郑秀才叔侄会送杨秀才昆仲东归」许浑
<br>
<br>　　书剑功迟白发新，异乡仍送故乡人。阮公留客竹林晚，
<br>
<br>　　田氏到家荆树春。雪尽塞鸿南翥少，风来胡马北嘶频。
<br>
<br>　　洞庭烟月如终老，谁是长杨谏猎臣。
<br>
<br>　　卷533_41  「送郭秀才游天台」许浑
<br>
<br>　　云埋阴壑雪凝峰，半壁天台已万重。人度碧溪疑辍棹，
<br>
<br>　　僧归苍岭似闻钟。暖眠晴滩草，高挂猕猴暮涧松。
<br>
<br>　　曾约共游今独去，赤城西面水溶溶。
<br>
<br>　　卷533_42  「送张尊师归洞庭」许浑
<br>
<br>　　能琴道士洞庭西，风满归帆路不迷。对岸水花霜后浅，
<br>
<br>　　傍檐山果雨来低。杉松近晚移茶灶，岩谷初寒盖药畦。
<br>
<br>　　他日相思两行字，无人知处武陵溪。
<br>
<br>　　卷533_43  「移摄太平寄前李明府」许浑
<br>
<br>　　病移岩邑称闲身，何处风光贳酒频。溪柳绕门彭泽令，
<br>
<br>　　野花连洞武陵人。娇歌自驻壶中景，艳舞长留海上春。
<br>
<br>　　早晚高台更同醉，绿萝如帐草如茵。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
