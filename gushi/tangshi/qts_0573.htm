<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百七十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百七十三
<br>
<br>　　卷573_1  「送令狐相公」贾岛
<br>
<br>　　梁园趋戟节，海草几枯春。风水难遭便，差池未振鳞。
<br>
<br>　　姓名犹语及，门馆阻何因。苦拟修文卷，重擎献匠人。
<br>
<br>　　吟看青岛处，朝退赤墀晨。根爱杉栽活，枝怜雪霰新。
<br>
<br>　　缀篇嗟调逸，不和揣才贫。早晚还霖雨，滂沱洗月轮。
<br>
<br>　　揠苗方灭裂，成器待陶钧。困坂思回顾，迷邦辄问津。
<br>
<br>　　数行望外札，绝句握中珍。是日荣游汴，当时怯往陈。
<br>
<br>　　鸿舂乖汉爵，桢病卧漳滨。岳整五千仞，云惟一片身。
<br>
<br>　　故山离未死，秋水宿经旬。下第能无恧，高科恐有神。
<br>
<br>　　罢耕田料废，省钓岸应榛。慷慨知音在，谁能泪堕巾。
<br>
<br>　　卷573_2  「寄沧州李尚书」贾岛
<br>
<br>　　沧溟深绝阔，西岸郭东门。戈者罗夷鸟，桴人思峤猿。
<br>
<br>　　威棱高腊冽，煦育极春温。陂淀封疆内，蒹葭壁垒根。
<br>
<br>　　摇@边地脉，愁箭虎狼魂。水县卖纱市，盐田煮海村。
<br>
<br>　　枝条分御叶，家世食唐恩。武可纵横讲，功从战伐论。
<br>
<br>　　天涯生月片，屿顶涌泉源。非是泥池物，方因雷雨尊。
<br>
<br>　　沉谋藏未露，邻境帖无喧。青冢骄回鹘，萧关陷叶蕃。
<br>
<br>　　何时霖岁旱，早晚雪邦冤。迢递瞻旌纛，浮阳寄咏言。
<br>
<br>　　卷573_3  「逢旧识」贾岛
<br>
<br>　　几岁阻干戈，今朝劝酒歌。羡君无白发，走马过黄河。
<br>
<br>　　旧宅兵烧尽，新宫日奏多。妖星还有角，数尺铁重磨。
<br>
<br>　　卷573_4  「崇圣寺斌公房」贾岛
<br>
<br>　　近来惟一食，树下掩禅扉。落日寒山磬，多年坏衲衣。
<br>
<br>　　白须长更剃，青霭远还归。仍说游南岳，经行是息机。
<br>
<br>　　卷573_5  「送李傅侍郎剑南行营」贾岛
<br>
<br>　　走马从边事，新恩受外台。勇看双节出，期破八蛮回。
<br>
<br>　　许国家无恋，盘江栈不摧。移军刁斗逐，报捷剑门开。
<br>
<br>　　角咽猕猴叫，鼙干霹雳来。去年新甸邑，犹滞佐时才。
<br>
<br>　　卷573_6  「别徐明府」贾岛
<br>
<br>　　抱琴非本意，生事偶相萦。口尚袁安节，身无子贱名。
<br>
<br>　　地寒春雪盛，山浅夕风轻。百战馀荒野，千夫渐耦耕。
<br>
<br>　　一杯宜独夜，孤客恋交情。明日疲骖去，萧条过古城。
<br>
<br>　　卷573_7  「岐下送友人归襄阳」贾岛
<br>
<br>　　蹉跎随泛梗，羁旅到西州。举翮笼中鸟，知心海上鸥。
<br>
<br>　　山光分首暮，草色向家秋。若更登高岘，看碑定泪流。
<br>
<br>　　卷573_8  「送友人游蜀」贾岛
<br>
<br>　　万岑深积翠，路向此中难。欲暮多羁思，因高莫远看。
<br>
<br>　　卓家人寂寞，扬子业凋残。唯有岷江水，悠悠带月寒。
<br>
<br>　　卷573_9  「送郑少府」贾岛
<br>
<br>　　江岸一相见，空令惜此分。夕阳行带月，酌水少留君。
<br>
<br>　　野地初烧草，荒山过雪云。明年还调集，蝉可在家闻。
<br>
<br>　　卷573_10  「子规（一作项斯诗）」贾岛
<br>
<br>　　游魂自相叫，宁复记前身。飞过邻家月，声连野路春。
<br>
<br>　　梦边催晓急，愁处送风频。自有沾花血，相和雨滴新。
<br>
<br>　　卷573_11  「送僧归天台」贾岛
<br>
<br>　　辞秦经越过，归寺海西峰。石涧双流水，山门九里松。
<br>
<br>　　曾闻清禁漏，却听赤城钟。妙宇研磨讲，应齐智者踪。
<br>
<br>　　卷573_12  「让纠曹上乐使君」贾岛
<br>
<br>　　战战复兢兢，犹如履薄冰。虽然叨一掾，还似说三乘。
<br>
<br>　　瓶汲南溪水，书来北岳僧。戆愚兼抱疾，权纪不相应。
<br>
<br>　　卷573_13  「赠友人」贾岛
<br>
<br>　　五字诗成卷，清新韵具偕。不同狂客醉，自伴律僧斋。
<br>
<br>　　春别和花树，秋辞带月淮。却归登第日，名近榜头排。
<br>
<br>　　卷573_14  「送雍陶及第归成都宁亲」贾岛
<br>
<br>　　不唯诗著籍，兼又赋知名。议论于题称，春秋对问精。
<br>
<br>　　半应阴骘与，全赖有司平。归去峰峦众，别来松桂生。
<br>
<br>　　涨江流水品，当道白云坑。勿以攻文捷，而将学剑轻。
<br>
<br>　　制衣新濯锦，开酝旧烧罂。同日升科士，谁同膝下荣。
<br>
<br>　　卷573_15  「谢令狐相公赐衣九事」贾岛
<br>
<br>　　长江飞鸟外，主簿跨驴归。逐客寒前夜，元戎予厚衣。
<br>
<br>　　雪来松更绿，霜降月弥辉。即日调殷鼎，朝分是与非。
<br>
<br>　　卷573_16  「送金州鉴周上人」贾岛
<br>
<br>　　地必寻天目，溪仍住若耶。帆随风便发，月不要云遮。
<br>
<br>　　极浦浮霜雁，回潮落海查。峨嵋省春上，立雪指流沙。
<br>
<br>　　卷573_17  「送谭远上人」贾岛
<br>
<br>　　下视白云时，山房盖树皮。垂枝松落子，侧顶鹤听棋。
<br>
<br>　　清净从沙劫，中终未日欹。金光明本行，同侍出峨嵋。
<br>
<br>　　卷573_18  「新年」贾岛
<br>
<br>　　嗟以龙钟身，如何岁复新。石门思隐久，铜镜强窥频。
<br>
<br>　　花发新移树，心知故国春。谁能平此恨，岂是北宗人。
<br>
<br>　　卷573_19  「送僧」贾岛
<br>
<br>　　出家从O岁，解论造玄门。不惜挥谈柄，谁能听至言。
<br>
<br>　　中时山果熟，后夏竹阴繁。此去逢何日，峨嵋晓复昏。
<br>
<br>　　卷573_20  「送姚杭州」贾岛
<br>
<br>　　白云峰下城，日夕白云生。人老江波钓，田侵海树耕。
<br>
<br>　　吴山钟入越，莲叶吹摇旌。诗异石门思，涛来向越迎。
<br>
<br>　　卷573_21  「夜集田卿宅」贾岛
<br>
<br>　　朗咏高斋下，如将古调弹。翻鸿向桂水，来雪渡桑干。
<br>
<br>　　滴滴玉漏曙，竹籁残。曩年曾宿此，亦值五陵寒。
<br>
<br>　　卷573_22  「寄山友长孙栖峤」贾岛
<br>
<br>　　此时气萧飒，琴院可应关。鹤似君无事，风吹雨遍山。
<br>
<br>　　松生青石上，泉落白云间。有径连高顶，心期相与还。
<br>
<br>　　卷573_23  「酬厉玄」贾岛
<br>
<br>　　我来从北鄙，子省涉西陵。白发初相识，秋山拟共登。
<br>
<br>　　邻居帝城雨，会宿御沟冰。未报见贻作，耿然中夜兴。
<br>
<br>　　卷573_24  「送刘式洛中觐省」贾岛
<br>
<br>　　晴峰三十六，侍立上春台。同宿别离恨，共看星月回。
<br>
<br>　　野莺临苑语，河棹历江来。便寄相思札，缄封花下开。
<br>
<br>　　卷573_25  「送空公往金州」贾岛
<br>
<br>　　七百里山水，手中栗粗。松生师坐石，潭涤祖传盂。
<br>
<br>　　长拟老岳峤，又闻思海湖。惠能同俗姓，不是岭南卢。
<br>
<br>　　卷573_26  「赠绍明上人」贾岛
<br>
<br>　　未住青云室，中秋独往年。上方嵩若寺，下视雨和烟。
<br>
<br>　　祖岂无言去，心因断臂传。不知能已后，更有几灯然。
<br>
<br>　　卷573_27  「赠弘泉上人」贾岛
<br>
<br>　　洗足下蓝岭，古师精进同。心知溪卉长，居此玉林空。
<br>
<br>　　西殿宵灯磬，东林曙雨风。旧峰邻太白，石座雨苔鳌
<br>
<br>　　卷573_28  「送宣皎上人游太白」贾岛
<br>
<br>　　剃发鬓无雪，去年三十三。山过春草寺，磬度落花潭。
<br>
<br>　　得句才邻约，论宗意在南。峰灵疑懒下，苍翠太虚参。
<br>
<br>　　卷573_29  「病起」贾岛
<br>
<br>　　高丘归未得，空自责迟回。身事岂能遂，兰花又已开。
<br>
<br>　　病令新作少，雨阻故人来。灯下南华卷，愁当酒杯。
<br>
<br>　　卷573_30  「送殷侍御赴同州」贾岛
<br>
<br>　　冯翊蒲西郡，沙冈拥地形。中条全离岳，清渭半和泾。
<br>
<br>　　夜暮眠明月，秋深至洞庭。犹来交辟士，事别偃林扃。
<br>
<br>　　卷573_31  「送沈鹤」贾岛
<br>
<br>　　家楚婿于秦，携妻云养亲。陆行千里外，风卷一帆新。
<br>
<br>　　夜泊疏山雨，秋吟捣药轮。芜城登眺作，才动广陵人。
<br>
<br>　　卷573_32  「秋夜仰怀钱孟二公琴客会」贾岛
<br>
<br>　　月色四时好，秋光君子知。南山昨夜雨，为我写清规。
<br>
<br>　　独鹤耸寒骨，高杉韵细t.仙家缥缈弄，仿佛此中期。
<br>
<br>　　卷573_33  「赠李金州」贾岛
<br>
<br>　　绮里祠前后，山程践白云。溯流随大旆，登岸见全军。
<br>
<br>　　晓角吹人梦，秋风卷雁群。雾开方露日，汉水底沙分。
<br>
<br>　　卷573_34  「酬姚合校书」贾岛
<br>
<br>　　因贫行远道，得见旧交游。美酒易倾尽，好诗难卒酬。
<br>
<br>　　公堂朝共到，私第夜相留。不觉入关晚，别来林木秋。
<br>
<br>　　卷573_35  「送独孤马二秀才居明月山读书」贾岛
<br>
<br>　　濯志俱高洁，儒科慕冉颜。家辞临水郡，雨到读书山。
<br>
<br>　　栖鸟棕花上，声钟砾阁间。寂寥窗户外，时见一舟还。
<br>
<br>　　卷573_36  「病蝉」贾岛
<br>
<br>　　病蝉飞不得，向我掌中行。拆翼犹能薄，酸吟尚极清。
<br>
<br>　　露华凝在腹，尘点误侵睛。黄雀并鸢鸟，俱怀害尔情。
<br>
<br>　　卷573_37  「青门里作」贾岛
<br>
<br>　　燕存鸿已过，海内几人愁。欲问南宗理，将归北岳修。
<br>
<br>　　若无攀桂分，只是卧云休。泉树一为别，依稀三十秋。
<br>
<br>　　卷573_38  「卢秀才南台」贾岛
<br>
<br>　　居在青门里，台当千万岑。下因冈助势，上有树交阴。
<br>
<br>　　陵远根才近，空长畔可寻。新晴登啸处，惊起宿枝禽。
<br>
<br>　　卷573_39  「寄李c侍郎」贾岛
<br>
<br>　　终过盟津书，分明梦不虚。人从清渭别，地隔太行馀。
<br>
<br>　　宾幕谁嫌静，公门但晏如。ы@干霹雳，斜汉湿蟾蜍。
<br>
<br>　　追琢垂今后，敦庞得古初。井台怜操筑，漳岸想丕疏。
<br>
<br>　　亦翼铿珉，终当直石渠。此身多抱疾，幽里近营居。
<br>
<br>　　忆漱苏门涧，经浮楚泽潴。松栽侵古影，荤断尚芹菹。
<br>
<br>　　语嘿曾延接，心源离滓淤。谁言姓琴氏，独跨角生鱼。
<br>
<br>　　卷573_40  「寄令狐相公」贾岛
<br>
<br>　　驴骏胜羸马，东川路匪赊。一缄论贾谊，三蜀寄严家。
<br>
<br>　　澄彻霜江水，分明露石沙。话言声及政，栈阁谷离斜。
<br>
<br>　　自著衣偏暖，谁忧雪六花。裹裳留阔L，防患与通茶。
<br>
<br>　　山馆中宵起，星河残月华。双僮前日雇，数口向天涯。
<br>
<br>　　良乐知骐骥，张雷验镆铘。谦光贤将相，别纸圣龙蛇。
<br>
<br>　　岂有斯言玷，应无白璧瑕。不妨圆魄里，人亦指虾蟆。
<br>
<br>　　卷573_41  「再投李益常侍」贾岛
<br>
<br>　　何处初投刺，当时赴尹京。淹留花柳变，然诺肺肠倾。
<br>
<br>　　避暑蝉移树，高眠雁过城。人家嵩岳色，公府洛河声。
<br>
<br>　　联句逢秋尽，尝茶见月生。新衣裁白苎，思从曲江行。
<br>
<br>　　卷573_42  「积雪」贾岛
<br>
<br>　　昔属时霖滞，今逢腊雪多。南猜飘桂渚，北讶雨交河。
<br>
<br>　　尽灭平芜色，弥重古木柯。空中离白气，岛外下沧波。
<br>
<br>　　隐者迷樵道，朝人冷玉珂。夕繁仍昼密，漏间复钟和。
<br>
<br>　　想积高嵩顶，新秋皎月过。
<br>
<br>　　卷573_43  「过杨道士居」贾岛
<br>
<br>　　先生修道处，茆屋远嚣氛。叩齿坐明月，支颐望白云。
<br>
<br>　　精神含药色，衣服带霞纹。无话瀛洲路，多年别少君。
<br>
<br>　　卷573_44  「赠僧」贾岛
<br>
<br>　　乱山秋木穴，里有灵蛇藏。铁锡挂临海，石楼闻异香。
<br>
<br>　　出尘头未白，入定衲凝霜。莫话五湖事，令人心欲狂。
<br>
<br>　　卷573_45  「送友人游塞」贾岛
<br>
<br>　　飘蓬多塞下，君见益潸然。迥碛沙衔日，长河水接天。
<br>
<br>　　夜泉行客火，晓戍向京烟。少结相思恨，佳期芳草前。
<br>
<br>　　卷573_46  「思游边友人」贾岛
<br>
<br>　　凝愁对孤烛，昨日饮离杯。叶下故人去，天中新雁来。
<br>
<br>　　连沙秋草薄，带雪暮山开。苑北红尘道，何时见远回。
<br>
<br>　　卷573_47  「秋暮寄友人」贾岛
<br>
<br>　　寥落关河暮，霜风树叶低。远天垂地外，寒日下峰西。
<br>
<br>　　有志烟霞切，无家岁月迷。清宵话白阁，已负十年栖。
<br>
<br>　　卷573_48  「寄令狐相公」贾岛
<br>
<br>　　官高频敕授，老免把犁锄。一主长江印，三封东省书。
<br>
<br>　　不无濠上思，唯食圃中蔬。梦幻将泡影，浮生事只如。
<br>
<br>　　卷573_49  「和孟逸人林下道情」贾岛
<br>
<br>　　四气相陶铸，中庸道岂销。夏云生此日，春色尽今朝。
<br>
<br>　　陋巷贫无闷，毗耶疾未调。已栽天末柏，合抱岂非遥。
<br>
<br>　　卷573_50  「宿姚少府北斋」贾岛
<br>
<br>　　石溪同夜泛，复此北斋期。鸟绝吏归后，蛩鸣客卧时。
<br>
<br>　　锁城凉雨细，开印曙钟迟。忆此漳川岸，如今是别离。
<br>
<br>　　卷573_51  「雪晴晚望」贾岛
<br>
<br>　　倚杖望晴雪，溪云几万重。樵人归白屋，寒日下危峰。
<br>
<br>　　野火烧冈草，断烟生石松。却回山寺路，闻打暮天钟。
<br>
<br>　　卷573_52  「送崔峤游潇湘」贾岛
<br>
<br>　　功烈尚书孙，琢磨风雅言。渡河山凿处，陟岘汉滩喧。
<br>
<br>　　梦想吟天目，宵同话石门。枫林叶欲下，极浦月清暾。
<br>
<br>　　卷573_53  「寄朱锡」贾岛
<br>
<br>　　远泊与谁同，来从古木中。长江人钓月，旷野火烧风。
<br>
<br>　　梦泽吞楚大，闽山厄海丛。此时樯底水，涛起屈原通。
<br>
<br>　　卷573_54  「马戴居华山因寄」贾岛
<br>
<br>　　玉女洗头盆，孤高不可言。瀑流莲岳顶，河注华山根。
<br>
<br>　　绝雀林藏鹘，无人境有猿。秋蟾才过雨，石上古松门。
<br>
<br>　　卷573_55  「寄胡遇」贾岛
<br>
<br>　　一自残春别，经炎复到凉。萤从枯树出，蛩入破阶藏。
<br>
<br>　　落叶书胜纸，闲砧坐当床。东门因送客，相访也何妨。
<br>
<br>　　卷573_56  「送李戎扶侍往寿安」贾岛
<br>
<br>　　二千馀里路，一半是波涛。未晓著衣起，出城逢日高。
<br>
<br>　　关山多寇盗，扶侍带弓刀。临别不挥泪，谁知心郁陶。
<br>
<br>　　卷573_57  「送孙逸人」贾岛
<br>
<br>　　衣屡犹同俗，妻儿亦宛然。不餐能累月，无病已多年。
<br>
<br>　　是药皆谙性，令人渐信仙。杖头书数卷，荷入翠微烟。
<br>
<br>　　卷573_58  「寄华山僧」贾岛
<br>
<br>　　遥知白石室，松柏隐朦胧。月落看心次，云生闭目中。
<br>
<br>　　五更钟隔岳，万尺水悬空。苔藓嵌岩所，依稀有径通。
<br>
<br>　　卷573_59  「送李登少府」贾岛
<br>
<br>　　伊阳耽酒尉，朗咏醉醒新。应见嵩山里，明年踯躅春。
<br>
<br>　　一千寻树直，三十六峰邻。流水潺潺处，坚贞玉涧珉。
<br>
<br>　　卷573_60  「易州过郝逸人居」贾岛
<br>
<br>　　每逢词翰客，邀我共寻君。果见闲居赋，未曾流俗闻。
<br>
<br>　　也知邻市井，宛似出嚣氛。却笑巢由辈，何须隐白云。
<br>
<br>　　卷573_61  「酬县李廓少府见寄」贾岛
<br>
<br>　　稍怜公事退，复遇夕阳时。北朔霜凝竹，南山水入篱。
<br>
<br>　　吟怀沧海侣，空问白云师。恨不相从去，心惟野鹤知。
<br>
<br>　　卷573_62  「净业寺与前县李廓少府同宿」贾岛
<br>
<br>　　来从城上峰，京寺暮相逢。往往语复默，微微雨洒松。
<br>
<br>　　家贫初罢吏，年长畏闻蛩。前日犹拘束，披衣起晓钟。
<br>
<br>　　卷573_63  「送南卓归京」贾岛
<br>
<br>　　残春别镜陂，罢郡未霜髭。行李逢炎暑，山泉满路岐。
<br>
<br>　　云藏巢鹤树，风触啭莺枝。三省同虚位，双旌带去思。
<br>
<br>　　入城宵梦后，待漏月沉时。长策并忠告，从容写玉墀。
<br>
<br>　　卷573_64  「卧疾走笔酬韩愈书问」贾岛
<br>
<br>　　一卧三四旬，数书惟独君。愿为出海月，不作归山云。
<br>
<br>　　身上衣频寄，瓯中物亦分。欲知强健否，病鹤未离群。
<br>
<br>　　卷573_65  「长孙霞李溟自紫阁白阁二峰见访」贾岛
<br>
<br>　　寂寞吾庐贫，同来二阁人。所论唯野事，招作住云邻。
<br>
<br>　　古寺期秋宿，平林散早春。漱流今已矣，巢许岂尧臣。
<br>
<br>　　卷573_66  「送惟一游清凉寺」贾岛
<br>
<br>　　去有巡台侣，荒溪众树分。瓶残秦地水，锡入晋山云。
<br>
<br>　　秋月离喧见，寒泉出定闻。人间临欲别，旬日雨纷纷。
<br>
<br>　　卷573_67  「郑尚书新开涪江二首」贾岛
<br>
<br>　　岸凿青山破，江开白浪寒。日沉源出海，春至草生滩。
<br>
<br>　　梓匠防波溢，蓬仙畏水干。从今疏决后，任雨滞峰峦。
<br>
<br>　　不侵南亩务，已拔北江流。涪水方移岸，浔阳有到舟。
<br>
<br>　　潭澄初捣药，波动乍垂钩。山可疏三里，从知历亿秋。
<br>
<br>　　卷573_68  「寄乔侍郎」贾岛
<br>
<br>　　大宁犹未到，曾渡北浮桥。晓出爬船寺，手擎紫栗条。
<br>
<br>　　差池不相见，怅望至今朝。近日营家计，绳悬一小瓢。
<br>
<br>　　卷573_69  「送去华法师」贾岛
<br>
<br>　　在越居何寺，东南水路归。秋江洗一钵，寒日晒三衣。
<br>
<br>　　默听鸿声尽，行看叶影飞。囊中无宝货，船户夜扃稀。
<br>
<br>　　卷573_70  「送蔡京」贾岛
<br>
<br>　　跃蹄归鲁日，带漏别秦星。易折芳条桂，难穷邃义经。
<br>
<br>　　登封多泰岳，巡狩遍沧溟。家在何林下，梁山翠满庭。
<br>
<br>　　卷573_71  「慈恩寺上座院」贾岛
<br>
<br>　　未委衡山色，何如对塔峰。曩宵曾宿此，今夕值秋浓。
<br>
<br>　　羽族栖烟竹，寒流带月钟。井甘源起异，泉涌渍苔封。
<br>
<br>　　卷573_72  「题朱庆馀所居」贾岛
<br>
<br>　　天寒吟竟晓，古屋瓦生松。寄信船一只，隔乡山万重。
<br>
<br>　　树来沙岸鸟，窗度雪楼钟。每忆江中屿，更看城上峰。
<br>
<br>　　卷573_73  「送黄知新归安南」贾岛
<br>
<br>　　池亭沉饮遍，非独曲江花。地远路穿海，春归冬到家。
<br>
<br>　　火山难下雪，瘴土不生茶。知决移来计，相逢期尚赊。
<br>
<br>　　卷573_74  「赠胡禅归」贾岛
<br>
<br>　　自是根机钝，非关夏腊深。秋来江上寺，夜坐岭南心。
<br>
<br>　　井凿山含月，风吹磬出林。祖师携只履，去路杳难寻。
<br>
<br>　　卷573_75  「元日女道士受」贾岛
<br>
<br>　　元日更新夜，斋身称净衣。数星连斗出，万里断云飞。
<br>
<br>　　霜下磬声在，月高坛影微。立听师语了，左肘系符归。
<br>
<br>　　卷573_76  「重与彭兵曹」贾岛
<br>
<br>　　故人在城里，休寄海边书。渐去老不远，别来情岂疏。
<br>
<br>　　砚冰催腊日，山雀到贫居。每有平戎计，官家别敕除。
<br>
<br>　　卷573_77  「赠庄上人」贾岛
<br>
<br>　　不语焚香坐，心知道已成。流年衰此世，定力见他生。
<br>
<br>　　暮雪馀春冷，寒灯续昼明。寻常五侯至，敢望下阶迎。
<br>
<br>　　卷573_78  「落第东归逢僧伯阳」贾岛
<br>
<br>　　相逢须语笑，人世别离频。晓至长侵月，思乡动隔春。
<br>
<br>　　见僧心暂静，从俗事多。宇宙诗名小，山河客路新。
<br>
<br>　　翠桐犹入爨，清镜未辞尘。逸足思奔骥，随群且退鳞。
<br>
<br>　　宴乖红杏寺，愁在绿杨津。老病难为乐，开眉赖故人。
<br>
<br>　　卷573_79  「皇甫主簿期游山不及赴」贾岛
<br>
<br>　　休官匹马在，新意入山中。更住应难遂，前期恨不同。
<br>
<br>　　集蝉苔树僻，留客雨堂空。深夜谁相访，惟当清净翁。
<br>
<br>　　卷573_80  「宿成湘林下」贾岛
<br>
<br>　　相访夕阳时，千株木未衰。石泉流出谷，山雨滴栖鸱。
<br>
<br>　　漏向灯听数，酒因客寝迟。今宵不尽兴，更有月明期。
<br>
<br>　　卷573_81  「喜雍陶至」贾岛
<br>
<br>　　今朝笑语同，几日百忧中。鸟度剑门静，蛮归泸水空。
<br>
<br>　　步霜吟菊畔，待月坐林东。且莫孤此兴，勿论穷与通。
<br>
<br>　　卷573_82  「酬胡遇」贾岛
<br>
<br>　　丽句传人口，科名立可图。移居见山烧，买树带巢乌。
<br>
<br>　　游远风涛急，吟清雪月孤。却思初识面，仍未有多须。
<br>
<br>　　卷573_83  「宿慈恩寺郁公房」贾岛
<br>
<br>　　病身来寄宿，自扫一床闲。反照临江磬，新秋过雨山。
<br>
<br>　　竹阴移冷月，荷气带禅关。独住天台意，方从内请还。
<br>
<br>　　卷573_84  「送褚山人归日本」贾岛
<br>
<br>　　悬帆待秋水，去入杳冥间。东海几年别，中华此日还。
<br>
<br>　　岸遥生白发，波尽露青山。隔水相思在，无书也是闲。
<br>
<br>　　卷573_85  「寄韩湘」贾岛
<br>
<br>　　过岭行多少，潮州涨满川。花开南去后，水冻北归前。
<br>
<br>　　望鹭吟登阁，听猿泪滴船。相思堪面话，不著尺书传。
<br>
<br>　　卷573_86  「雨夜寄马戴」贾岛
<br>
<br>　　芳林杏花树，花落子西东。今夕曲江雨，寒催朔北风。
<br>
<br>　　乡书沧海绝，隐路翠微通。寂寂相思际，孤G残漏中。
<br>
<br>　　卷573_87  「喜无可上人游山回」贾岛
<br>
<br>　　一食复何如，寻山无定居。相逢新夏满，不见半年馀。
<br>
<br>　　听话龙潭雪，休传鸟道书。别来还似旧，白发日高梳。
<br>
<br>　　卷573_88  「寄毗陵彻公」贾岛
<br>
<br>　　身依吴寺老，黄叶几回看。早讲林霜在，孤禅隙月残。
<br>
<br>　　井通潮浪远，钟与角声寒。已有南游约，谁言礼谒难。
<br>
<br>　　卷573_89  「送韦琼校书」贾岛
<br>
<br>　　宾佐兼归觐，此行江汉心。别离从阙下，道路向山阴。
<br>
<br>　　孤屿消寒沫，空城滴夜霖。若邪溪畔寺，秋色共谁寻。
<br>
<br>　　卷573_90  「寄刘侍御」贾岛
<br>
<br>　　衣多苔藓痕，犹拟更趋门。自夏虽无病，经秋不过原。
<br>
<br>　　积泉留岱鸟，叠岫隔巴猿。琴月西斋集，如今岂复言。
<br>
<br>　　卷573_91  「送穆少府知眉州」贾岛
<br>
<br>　　剑门倚青汉，君昔未曾过。日暮行人少，山深异鸟多。
<br>
<br>　　猿啼和峡雨，栈尽到江波。一路白云里，飞泉洒薜萝。
<br>
<br>　　卷573_92  「二月晦日留别中友人」贾岛
<br>
<br>　　立马柳花里，别君当酒酣。春风渐向北，云雁不飞南。
<br>
<br>　　明晓日初一，今年月又三。鞭羸去暮色，远岳起烟岚。
<br>
<br>　　卷573_93  「送李校书赴吉期」贾岛
<br>
<br>　　筮算重重吉，良期讵可迁。不同牛女夜，是配凤凰年。
<br>
<br>　　佩玉春风里，题章蜡烛前。诗书与箴训，夫哲又妻贤。
<br>
<br>　　卷573_94  「宿孤馆」贾岛
<br>
<br>　　落日投村戍，愁生为客途。寒山晴后绿，秋月夜来孤。
<br>
<br>　　橘树千株在，渔家一半无。自知风水静，舟系岸边芦。
<br>
<br>　　卷573_95  「哭宗密禅师」贾岛
<br>
<br>　　鸟道雪岑巅，师亡谁去禅。几尘增灭后，树色改生前。
<br>
<br>　　层塔当松吹，残踪傍野泉。唯嗟听经虎，时到坏庵边。
<br>
<br>　　卷573_96  「宿山寺」贾岛
<br>
<br>　　众岫耸寒色，精庐向此分。流星透疏木，走月逆行云。
<br>
<br>　　绝顶人来少，高松鹤不群。一僧年八十，世事未曾闻。
<br>
<br>　　卷573_97  「送友人如边」贾岛
<br>
<br>　　去日重阳后，前程菊正芳。行车辗秋岳，落叶坠寒霜。
<br>
<br>　　云入汉天白，风高碛色黄。蒲轮待恐晚，求荐向诸方。
<br>
<br>　　卷573_98  「题竹谷上人院」贾岛
<br>
<br>　　禅庭高鸟道，回望极川原。樵径连峰顶，石泉通竹根。
<br>
<br>　　木深犹积雪，山浅未闻猿。欲别尘中苦，愿师贻一言。
<br>
<br>　　卷573_99  「京北原作」贾岛
<br>
<br>　　登原见城阙，策蹇思炎天。日午路中客，槐花风处蝉。
<br>
<br>　　远山秦木上，清渭汉陵前。何事居人世，皆从名利牵。
<br>
<br>　　卷573_100  「寄江上人」贾岛
<br>
<br>　　紫阁旧房在，新家中岳东。烟波千里隔，消息一朝通。
<br>
<br>　　寒日汀洲路，秋晴岛屿风。分明杜陵叶，别后两经红。
<br>
<br>　　卷573_101  「送僧归太白山」贾岛
<br>
<br>　　坚冰连夏处，太白接青天。云塞石房路，峰明雨外巅。
<br>
<br>　　夜禅临虎穴，寒漱撇龙泉。后会不期日，相逢应信缘。
<br>
<br>　　卷573_102  「暮过山村」贾岛
<br>
<br>　　数里闻寒水，山家少四邻。怪禽啼旷野，落日恐行人。
<br>
<br>　　初月未终夕，边烽不过秦。萧条桑柘外，烟火渐相亲。
<br>
<br>　　卷573_103  「鹭鸶」贾岛
<br>
<br>　　求鱼未得食，沙岸往来行。岛月独栖影，暮天寒过声。
<br>
<br>　　堕巢因木折，失侣遇弦惊。频向烟霄望，吾知尔去程。
<br>
<br>　　卷573_104  「内道场僧弘绍」贾岛
<br>
<br>　　麟德燃香请，长安春几回。夜闲同像寂，昼定为吾开。
<br>
<br>　　讲罢松根老，经浮海水来。六年双足履，只步院中苔。
<br>
<br>　　卷573_105  「蒋亭和蔡湘州」贾岛
<br>
<br>　　蒋宅为亭榭，蔡城东郭门。潭连秦相井，松老汉朝根。
<br>
<br>　　已积苍苔遍，何曾旧径存。高斋无事后，时复一携尊。
<br>
<br>　　卷573_106  「光州王建使君水亭作」贾岛
<br>
<br>　　楚水临轩积，澄鲜一亩馀。柳根连岸尽，荷叶出萍初。
<br>
<br>　　极浦清相似，幽禽到不虚。夕阳庭际眺，槐雨滴疏疏。
<br>
<br>　　卷573_107  「留别光州王使君建」贾岛
<br>
<br>　　杜陵千里外，期在末秋归。既见林花落，须防木叶飞。
<br>
<br>　　楚从何地尽，淮隔数峰微。回首馀霞失，斜阳照客衣。
<br>
<br>　　卷573_108  「宿姚合宅寄张司业籍」贾岛
<br>
<br>　　闲宵因集会，柱史话先生。身爱无一事，心期往四明。
<br>
<br>　　松枝影摇动，石磬响寒清。谁伴南斋宿，月高霜满城。
<br>
<br>　　卷573_109  「哭张籍」贾岛
<br>
<br>　　精灵归恍惚，石磬韵曾闻。即日是前古，谁人耕此坟。
<br>
<br>　　旧游孤棹远，故域九江分。本欲蓬瀛去，餐芝御白云。
<br>
<br>　　卷573_110  「灵准上人院」贾岛
<br>
<br>　　掩扉当太白，腊数等松椿。禁漏来遥夜，山泉落近邻。
<br>
<br>　　经声终卷晓，草色几芽春。海内知名士，交游准上人。
<br>
<br>　　卷573_111  「寄柳舍人宗元」贾岛
<br>
<br>　　格与功俱造，何人意不降。一宵三梦柳，孤泊九秋江。
<br>
<br>　　擢第名重列，冲天字几双。誓为仙者仆，侧执驭风幢。
<br>
<br>　　卷573_112  「送玄岩上人归西蜀」贾岛
<br>
<br>　　玉垒山中寺，幽深胜概多。药成彭祖捣，顶受七轮摩。
<br>
<br>　　去腊催今夏，流光等逝波。会当依粪扫，五岳遍头陀。
<br>
<br>　　卷573_113  「寄宋州田中丞」贾岛
<br>
<br>　　古郡近南徐，关河万里馀。相思深夜后，未答去秋书。
<br>
<br>　　自别知音少，难忘识面初。旧山期已久，门掩数畦蔬。
<br>
<br>　　卷573_114  「送朱休归剑南」贾岛
<br>
<br>　　剑南归受贺，太学赋声雄。山路长江岸，朝阳十月中。
<br>
<br>　　芽新抽雪茗，枝重集猿枫。卓氏琴台废，深芜想径通。
<br>
<br>　　卷573_115  「寄长武朱尚书」贾岛
<br>
<br>　　不日即登坛，枪旗一万竿。角吹边月没，鼓绝爆雷残。
<br>
<br>　　中国今如此，西荒可取难。白衣思请谒，徒步在长安。
<br>
<br>　　卷573_116  「送皇甫侍御」贾岛
<br>
<br>　　晓钟催早期，自是赴嘉招。舟泊湘江阔，田收楚泽遥。
<br>
<br>　　雁惊起衰草，猿渴下寒条。来使黔南日，时应问寂寥。
<br>
<br>　　卷573_117  「郊居即事」贾岛
<br>
<br>　　住此园林久，其如未是家。叶书传野意，檐溜煮胡茶。
<br>
<br>　　雨后逢行鹭，更深听远蛙。自然还往里，多是爱烟霞。
<br>
<br>　　卷573_118  「夜集姚合宅期可公不至」贾岛
<br>
<br>　　公堂秋雨夜，已是念园林。何事疾病日，重论山水心。
<br>
<br>　　孤灯明腊后，微雪下更深。释子乖来约，泉西寒磬音。
<br>
<br>　　卷573_119  「喜李馀自蜀至」贾岛
<br>
<br>　　迢递岷峨外，西南驿路高。几程寻M栈，独宿听寒涛。
<br>
<br>　　白鸟飞还立，青猿断更号。往来从此过，词体近风骚。
<br>
<br>　　卷573_120  「王侍御南原庄」贾岛
<br>
<br>　　买得足云地，新栽药数窠。峰头盘一径，原下注双河。
<br>
<br>　　春寺闲眠久，晴台独上多。南斋宿雨后，仍许重来麽。
<br>
<br>　　卷573_121  「送康秀才」贾岛
<br>
<br>　　俱为落第年，相识落花前。酒泻两三盏，诗吟十数篇。
<br>
<br>　　行岐逢塞雨，嘶马上津船。树影高堂下，回时应有蝉。
<br>
<br>　　卷573_122  「送僧」贾岛
<br>
<br>　　此生披衲过，在世得身闲。日午游都市，天寒往华山。
<br>
<br>　　言归文字外，意出有无间。仙掌云边树，巢禽时出关。
<br>
<br>　　卷573_123  「寄魏少府」贾岛
<br>
<br>　　来时乖面别，终日使人惭。易记卷中句，难忘灯下谈。
<br>
<br>　　湿苔粘树瘿，瀑布溅房庵。音信如相惠，移居古井南。
<br>
<br>　　卷573_124  「原居即事言怀赠孙员外」贾岛
<br>
<br>　　出入土门偏，秋深石色泉。径通原上草，地接水中莲。
<br>
<br>　　采菌依馀ǎ拾薪逢刈田。镊桶追⒍希兵阻尺书传。
<br>
<br>　　避路来华省，抄诗上彩笺。高斋久不到，犹喜未经年。
<br>
<br>　　卷573_125  「登楼」贾岛
<br>
<br>　　秋日登高望，凉风吹海初。山川明已久，河汉没无馀。
<br>
<br>　　远近涯寥椋高低中太虚。赋因王阁笔，思比谢游疏。
<br>
<br>　　卷573_126  「上乐使君救康成公（一作陈陶续古诗）」贾岛
<br>
<br>　　曾梦诸侯笑，康囚议脱枷。千根池里藕，一朵火中花。
<br>
<br>　　卷573_127  「昆明池泛舟」贾岛
<br>
<br>　　一枝青竹榜，泛泛绿萍里。不见钓鱼人，渐入秋塘水。
<br>
<br>　　卷573_128  「送僧」贾岛
<br>
<br>　　大内曾持论，天南化俗行。旧房山雪在，春草岳阳生。
<br>
<br>　　晓了莲经义，堪任宝盖迎。王侯皆护法，何寺讲钟鸣。
<br>
<br>　　卷573_129  「送刘知新往襄阳」贾岛
<br>
<br>　　此别诚堪恨，荆襄是旧游。眼光悬欲落，心绪乱难收。
<br>
<br>　　花木三层寺，烟波五相楼。因君两地去，长使梦悠悠。
<br>
<br>　　卷573_130  「寄慈恩寺郁上人」贾岛
<br>
<br>　　中秋期夕望，虚室省相容。北斗生清漏，南山出碧重。
<br>
<br>　　露寒鸠宿竹，鸿过月圆钟。此夜情应切，衡阳旧住峰。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
