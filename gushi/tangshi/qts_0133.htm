<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百三十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百三十三
<br>
<br>　　卷133_1  「古从军行」李颀
<br>
<br>　　白日登山望烽火，黄昏饮马傍交河。行人刁斗风沙暗，
<br>
<br>　　公主琵琶幽怨多。野云万里无城郭，雨雪纷纷连大漠。
<br>
<br>　　胡雁哀鸣夜夜飞，胡儿眼泪双双落。闻道玉门犹被遮，
<br>
<br>　　应将性命逐轻车。年年战骨埋荒外，空见蒲桃入汉家。
<br>
<br>　　卷133_2  「行路难」李颀
<br>
<br>　　汉家名臣杨德祖，四代五公享茅土。父子兄弟绾银黄，
<br>
<br>　　跃马鸣珂朝建章。火浣单衣绣方领，茱萸锦带玉盘囊。
<br>
<br>　　宾客填街复满座，片言出口生辉光。世人逐势争奔走，
<br>
<br>　　沥胆堕肝惟恐后。当时一顾登青云，自谓生死长随君。
<br>
<br>　　一朝谢病还乡里，穷巷苍苔绝知己。秋风落叶闭重门，
<br>
<br>　　昨日论交竟谁是。薄俗嗟嗟难重陈，深山麋鹿可为邻。
<br>
<br>　　鲁连所以蹈东海，古往今来称达人。
<br>
<br>　　卷133_3  「缓歌行」李颀
<br>
<br>　　小来托身攀贵游，倾财破产无所忧。暮拟经过石渠署，
<br>
<br>　　朝将出入铜龙楼。结交杜陵轻薄子，谓言可生复可死。
<br>
<br>　　一沉一浮会有时，弃我翻然如脱屣。男儿立身须自强，
<br>
<br>　　十年闭户颍水阳。业就功成见明主，击钟鼎食坐华堂。
<br>
<br>　　二八蛾眉梳堕马，美酒清歌曲房下。文昌宫中赐锦衣，
<br>
<br>　　长安陌上退朝归。五陵宾从莫敢视，三省官僚揖者稀。
<br>
<br>　　早知今日读书是，悔作从前任侠非。
<br>
<br>　　卷133_4  「琴歌」李颀
<br>
<br>　　主人有酒欢今夕，请奏鸣琴广陵客。月照城头乌半飞，
<br>
<br>　　霜凄万树风入衣。铜炉华烛烛增辉，初弹渌水后楚妃。
<br>
<br>　　一声已动物皆静，四座无言星欲稀。清淮奉使千馀里，
<br>
<br>　　敢告云山从此始。
<br>
<br>　　卷133_5  「放歌行答从弟墨卿」李颀
<br>
<br>　　小来好文耻学武，世上功名不解取。虽沾寸禄已后时，
<br>
<br>　　徒欲出身事明主。柏梁赋诗不及宴，长楸走马谁相数。
<br>
<br>　　敛迹俯眉心自甘，高歌击节声半苦。由是蹉跎一老夫，
<br>
<br>　　养鸡牧豕东城隅。空歌汉代萧相国，肯事霍家冯子都。
<br>
<br>　　徒尔当年声籍籍，滥作词林两京客。故人斗酒安陵桥，
<br>
<br>　　黄鸟春风洛阳陌。吾家令弟才不羁，五言破的人共推。
<br>
<br>　　兴来逸气如涛涌，千里长江归海时。别离短景何萧索，
<br>
<br>　　佳句相思能间作。举头遥望鲁阳山，木叶纷纷向人落。
<br>
<br>　　卷133_6  「王母歌」李颀
<br>
<br>　　武皇斋戒承华殿，端拱须臾王母见。霓旌照耀麒麟车，
<br>
<br>　　羽盖淋漓孔雀扇。手指交梨遣帝食，可以长生临宇县。
<br>
<br>　　头上复戴九星冠，总领玉童坐南面。欲闻要言今告汝，
<br>
<br>　　帝乃焚香请此语。若能炼魄去三尸，后当见我天皇所。
<br>
<br>　　顾谓侍女董双成，酒阑可奏云和笙。红霞白日俨不动，
<br>
<br>　　七龙五凤纷相迎，惜哉志骄神不悦，叹息马蹄与车辙。
<br>
<br>　　复道歌钟杳将暮，深宫桃李花成雪。为看青玉五枝灯，
<br>
<br>　　蟠螭吐火光欲绝。
<br>
<br>　　卷133_7  「鲛人歌」李颀
<br>
<br>　　鲛人潜织水底居，侧身上下随游鱼。轻绡文彩不可识，
<br>
<br>　　夜夜澄波连月色。有时寄宿来城市，海岛青冥无极已。
<br>
<br>　　泣珠报恩君莫辞，今年相见明年期。始知万族无不有，
<br>
<br>　　百尺深泉架户牖。鸟没空山谁复望，一望云涛堪白首。
<br>
<br>　　卷133_8  「夏宴张兵曹东堂」李颀
<br>
<br>　　重林华屋堪避暑，况乃烹鲜会佳客。主人三十朝大夫，
<br>
<br>　　满座森然见矛戟。北窗卧簟连心花，竹里蝉鸣西日斜。
<br>
<br>　　羽扇摇风却珠汗，玉盆贮水割甘瓜。云峰峨峨自冰雪，
<br>
<br>　　坐对芳樽不知热。醉来但挂葛巾眠，莫道明朝有离别。
<br>
<br>　　卷133_9  「同张员外N酬答之作」李颀
<br>
<br>　　洛中高士日沉冥，手自灌园方带经。王湛床头见周易，
<br>
<br>　　长康传里好丹青。i冠葛屦无名位，博弈赋诗聊遣意。
<br>
<br>　　清言只到卫家儿，用笔能夸钟太尉。东篱二月种兰荪，
<br>
<br>　　穷巷人稀鸟雀喧。闻道郎官问生事，肯令鬓发老柴门。
<br>
<br>　　卷133_10  「欲之新乡答崔颢綦毋潜」李颀
<br>
<br>　　数年作吏家屡空，谁道黑头成老翁。男儿在世无产业，
<br>
<br>　　行子出门如转蓬。吾属交欢此何夕，南家捣衣动归客。
<br>
<br>　　铜炉将炙相欢饮，星宿纵横露华白。寒风卷叶度滹沱，
<br>
<br>　　飞雪布地悲峨峨。孤城日落见栖鸟，马上时闻渔者歌。
<br>
<br>　　明朝东路把君手，腊日辞君期岁首。自知寂寞无去思，
<br>
<br>　　敢望县人致牛酒。
<br>
<br>　　卷133_11  「答高三十五留别便呈于十一」李颀
<br>
<br>　　累荐贤良皆不就，家近陈留访耆旧。韩康虽复在人间，
<br>
<br>　　王霸终思隐岩窦。清冷池水灌园蔬，万物沧江心澹如。
<br>
<br>　　妻子欢同五株柳，云山老对一床书。昨日公车见三事，
<br>
<br>　　明君赐衣遣为吏。怀章不使郡邸惊，待诏初从阙庭至。
<br>
<br>　　散诞由来自不羁，低头授职尔何为。故园壁挂乌纱帽，
<br>
<br>　　官舍尘生白接z5.寄书寂寂於陵子，蓬蒿没身胡不仕。
<br>
<br>　　藜羹被褐环堵中，岁晚将贻故人耻。
<br>
<br>　　卷133_13  「送康洽入京进乐府歌」李颀
<br>
<br>　　识子十年何不遇，只爱欢游两京路。朝吟左氏娇女篇，
<br>
<br>　　夜诵相如美人赋。长安春物旧相宜，小苑蒲萄花满枝。
<br>
<br>　　柳色偏浓九华殿，莺声醉杀五陵儿。曳裾此日从何所，
<br>
<br>　　中贵由来尽相许。白夹春衫仙吏赠，乌皮隐几台郎与。
<br>
<br>　　新诗乐府唱堪愁，御妓应传T鹊楼。西上虽因长公主，
<br>
<br>　　终须一见曲陵侯。
<br>
<br>　　卷133_14  「送刘十（一作刘十一）」李颀
<br>
<br>　　三十不官亦不娶，时人焉识道高下。房中唯有老氏经，
<br>
<br>　　枥上空馀少游马。往来嵩华与函秦，放歌一曲前山春。
<br>
<br>　　西林独鹤引闲步，南涧飞泉清角巾。前年上书不得意，
<br>
<br>　　归卧东窗兀然醉。诸兄相继掌青史，第五之名齐骠骑。
<br>
<br>　　烹葵摘果告我行，落日夏云纵复横。闻道谢安掩口笑，
<br>
<br>　　知君不免为苍生。
<br>
<br>　　卷133_15  「送王道士还山」李颀
<br>
<br>　　嵩阳道士餐柏实，居处三花对石室。心穷伏火阳精丹，
<br>
<br>　　口诵淮王万毕术。自言神诀不可求，我师闻之玄圃游。
<br>
<br>　　出入彤庭佩金印，承恩赫赫如王侯。双峰树下曾受业，
<br>
<br>　　应传肘后长生法。吾闻仙地多后身，安知不是具茨人。
<br>
<br>　　玉膏清泠瀑泉水，白云溪中日方此。后今不见数十年，
<br>
<br>　　鬓发颜容只如是。先生舍我欲何归，竹杖黄裳登翠微。
<br>
<br>　　当有岩前白蝙蝠，迎君日暮双来飞。
<br>
<br>　　卷133_16  「别梁B」李颀
<br>
<br>　　梁生倜傥心不羁，途穷气盖长安儿。回头转眄似雕鹗，
<br>
<br>　　有志飞鸣人岂知。虽云四十无禄位，曾与大军掌书记。
<br>
<br>　　抗辞请刃诛部曲，作色论兵犯二帅。一言不合龙额侯，
<br>
<br>　　击剑拂衣从此弃。朝朝饮酒黄公垆，脱帽露顶争叫呼。
<br>
<br>　　庭中犊鼻昔尝挂，怀里琅\今在无。时人见子多落魄，
<br>
<br>　　共笑狂歌非远图。忽然遣跃紫骝马，还是昂藏一丈夫。
<br>
<br>　　洛阳城头晓霜白，层冰峨峨满川泽。但闻行路吟新诗，
<br>
<br>　　不叹举家无担石。莫言贫贱长可欺，覆篑成山当有时。
<br>
<br>　　莫言富贵长可托，木槿朝看暮还落。不见古时塞上翁，
<br>
<br>　　倚伏由来任天作。去去沧波勿复陈，五湖三江愁杀人。
<br>
<br>　　卷133_17  「送从弟游江淮兼谒鄱阳刘太守」李颀
<br>
<br>　　都门柳色朝朝新，念尔今为江上人。穆陵关带清风远，
<br>
<br>　　彭蠡湖连芳草春。泊舟借问西林寺，晓听猿声在山翠，
<br>
<br>　　浔阳北望鸿雁回，湓水东流客心醉。须知圣代举贤良，
<br>
<br>　　不使遗才滞一方。应见鄱阳虎符守，思归共指白云乡。
<br>
<br>　　卷133_18  「双笋歌送李回兼呈刘四」李颀
<br>
<br>　　并抽新笋色渐绿，迥出空林双碧玉。春风解箨雨润根，
<br>
<br>　　一枝半叶清露痕。为君当面拂云日，孤生四远何足论。
<br>
<br>　　再三抱此怅为别，嵩洛故人与之说。
<br>
<br>　　卷133_19  「送刘四赴夏县」李颀
<br>
<br>　　九霄特立红鸾姿，万仞孤生玉树枝。刘侯致身能若此，
<br>
<br>　　天骨自然多叹美。声名播扬二十年，足下长途几千里。
<br>
<br>　　举世皆亲丞相阁，我心独爱伊川水。脱略势利犹埃尘，
<br>
<br>　　啸傲时人而已矣。新诗数岁即文雄，上书昔召蓬莱宫。
<br>
<br>　　明主拜官麒麟阁，光车骏马看玉童。高人往来庐山远，
<br>
<br>　　隐士往来张长公。扶南甘蔗甜如蜜，杂以荔枝龙州橘。
<br>
<br>　　赤县繁词满剧曹，白云孤峰晖永日。朝持手板望飞鸟，
<br>
<br>　　暮诵楞伽对空室。一朝出宰汾河间，明府下车人吏闲。
<br>
<br>　　端坐讼庭更无事，开门咫尺巫咸山。男耕女织蒙惠化，
<br>
<br>　　麦熟雉鸣长秋稼。明年九府议功时，五辟三征当在兹。
<br>
<br>　　闻道桐乡有遗老，邑中还欲置生祠。
<br>
<br>　　卷133_20  「少室雪晴送王宁」李颀
<br>
<br>　　少室众峰几峰别，一峰晴见一峰雪。隔城半山连青松，
<br>
<br>　　素色峨峨千万重。过景斜临不可道，白云欲尽难为容。
<br>
<br>　　行人与我玩幽境，北风切切吹衣冷。惜别浮桥驻马时，
<br>
<br>　　举头试望南山岭。
<br>
<br>　　卷133_21  「送陈章甫」李颀
<br>
<br>　　四月南风大麦黄，枣花未落桐阴长。青山朝别暮还见，
<br>
<br>　　嘶马出门思旧乡。陈侯立身何坦荡，虬须虎眉仍大颡。
<br>
<br>　　腹中贮书一万卷，不肯低头在草莽。东门酤酒饮我曹，
<br>
<br>　　心轻万事皆鸿毛。醉卧不知白日暮，有时空望孤云高。
<br>
<br>　　长河浪头连天黑，津口停舟渡不得。郑国游人未及家，
<br>
<br>　　洛阳行子空叹息。闻道故林相识多，罢官昨日今如何。
<br>
<br>　　卷133_22  「听安万善吹v篥歌」李颀
<br>
<br>　　南山截竹为v篥，此乐本自龟兹出。流传汉地曲转奇，
<br>
<br>　　凉州胡人为我吹。傍邻闻者多叹息，远客思乡皆泪垂。
<br>
<br>　　世人解听不解赏，长飙风中自来往。枯桑老柏寒飕v，
<br>
<br>　　九雏鸣凤乱啾啾。龙吟虎啸一时发，万籁百泉相与秋。
<br>
<br>　　忽然更作渔阳掺，黄云萧条白日暗。变调如闻杨柳春，
<br>
<br>　　上林繁花照眼新。岁夜高堂列明烛，美酒一杯声一曲。
<br>
<br>　　卷133_23  「魏仓曹东堂柽树」李颀
<br>
<br>　　爱君双柽一树奇，千叶齐生万叶垂。长头拂石带烟雨，
<br>
<br>　　独立空山人莫知。攒青蓄翠阴满屋，紫穗红英曾断目。
<br>
<br>　　洛阳墨客游云间，若到麻源第三谷。
<br>
<br>　　卷133_24  「照公院双橙」李颀
<br>
<br>　　种橙夹阶生得地，细叶隔帘见双翠。抽条向长未及肩，
<br>
<br>　　泉水绕根日三四。青青何必楚人家，带雨凝烟新著花。
<br>
<br>　　永愿香炉洒甘露，夕阳时映东枝斜。南庭黄竹尔不敌，
<br>
<br>　　借问何时堪挂锡。
<br>
<br>　　卷133_25  「爱敬寺古藤歌」李颀
<br>
<br>　　古藤池水盘树根，左攫右龙虎蹲。横空直上相陵突，
<br>
<br>　　丰茸离{若无骨，风雷霹雳连黑枝，人言其下藏妖魑。
<br>
<br>　　空庭落叶乍开合，十月苦寒常倒垂。忆昨花飞满空殿，
<br>
<br>　　密叶吹香饭僧遍。南阶双桐一百尺，相与年年老霜霰。
<br>
<br>　　卷133_26  「崔五六图屏风各赋一物得乌孙佩刀」李颀
<br>
<br>　　乌孙腰间佩两刀，刃可吹毛锦为带。握中枕宿穹庐室，
<br>
<br>　　马上割飞翳塞。执之魍魉谁能前，气凛清风沙漠边。
<br>
<br>　　磨用阴山一片玉，洗将胡地独流泉。主人屏风写奇状，
<br>
<br>　　铁鞘金I俨相向。回头瞪目时一看，使予心在江湖上。
<br>
<br>　　卷133_27  「古意」李颀
<br>
<br>　　男儿事长征，少小幽燕客。赌胜马蹄下，由来轻七尺。
<br>
<br>　　杀人莫敢前，须如猬毛磔。黄云陇底白雪飞，
<br>
<br>　　未得报恩不能归。辽东小妇年十五，惯弹琵琶解歌舞。
<br>
<br>　　今为羌笛出塞声，使我三军泪如雨。
<br>
<br>　　卷133_28  「采莲（一作放歌行）」李颀
<br>
<br>　　越溪女，越溪莲。齐菡萏，双婵娟。嬉游向何处，
<br>
<br>　　采摘且同船。浩唱发容与，清波生漪涟。时逢岛屿泊，
<br>
<br>　　几伴鸯鸳眠。襟袖既盈溢，馨香亦相传。薄暮归去来，
<br>
<br>　　苎罗生碧烟。
<br>
<br>　　卷133_29  「杂兴」李颀
<br>
<br>　　沉沉牛渚矶，旧说多灵怪。行人夜秉生犀烛，
<br>
<br>　　洞照洪深辟滂湃。乘车驾马往复旋，赤绂朱冠何伟然。
<br>
<br>　　波惊海若潜幽石，龙抱胡髯卧黑泉。水滨丈人曾有语，
<br>
<br>　　物或恶之当害汝。武昌妖梦果为灾，百代英威埋鬼府。
<br>
<br>　　青青兰艾本殊香，察见泉鱼固不祥。济水自清河自浊，
<br>
<br>　　周公大圣接舆狂。千年魑魅逢华表，九日茱萸作佩囊。
<br>
<br>　　善恶死生齐一贯，只应斗酒任苍苍。
<br>
<br>　　卷133_30  「绝缨歌」李颀
<br>
<br>　　楚王宴客章华台，章华美人善歌舞。玉颜艳艳空相向，
<br>
<br>　　满堂目成不得语。红烛灭，芳酒阑，罗衣半醉春夜寒，
<br>
<br>　　绝缨解带一为欢。君王赦过不之罪，暗中珠翠鸣珊珊。
<br>
<br>　　宁爱贤，不爱色，青娥买死谁能识，果却一军全社稷。
<br>
<br>　　卷133_31  「郑樱桃歌」李颀
<br>
<br>　　石季龙，僭天禄，擅雄豪，美人姓郑名樱桃。
<br>
<br>　　樱桃美颜香且泽，娥娥侍寝专宫掖。后庭卷衣三万人，
<br>
<br>　　翠眉清镜不得亲。宫军女骑一千匹，繁花照耀漳河春。
<br>
<br>　　织成花映红纶巾，红旗掣曳卤簿新。鸣鼙走马接飞鸟，
<br>
<br>　　铜驮瑟瑟随去尘。凤阳重门如意馆，百尺金梯倚银汉。
<br>
<br>　　自言富贵不可量，女为公主男为王。赤花双簟珊瑚床，
<br>
<br>　　盘龙斗帐琥珀光。淫昏伪位神所恶，灭石者陵终不悟。
<br>
<br>　　邺城苍苍白露微，世事翻覆黄云飞。
<br>
<br>　　卷133_32  「送刘昱」李颀
<br>
<br>　　八月寒苇花，秋江浪头白。北风吹五两，谁是浔阳客。
<br>
<br>　　鸬鹚山头微雨晴，扬州郭里暮潮生。行人夜宿金陵渚，
<br>
<br>　　试听沙边有雁声。
<br>
<br>　　卷133_33  「送郝判官」李颀
<br>
<br>　　楚城木叶落，夏口青山遍。鸿雁向南时，君乘使者传。
<br>
<br>　　枫林带水驿，夜火明山县。千里送行人，蔡州如眼见。
<br>
<br>　　江连清汉东逶迤，遥望荆云相蔽亏。应问襄阳旧风俗，
<br>
<br>　　为余骑马习家池。
<br>
<br>　　卷133_34  「送刘方平」李颀
<br>
<br>　　绮纨游上国，多作少年行。二十二词赋，惟君著美名。
<br>
<br>　　童颜且白皙，佩德如瑶琼。荀氏风流盛，胡家公子清。
<br>
<br>　　有才不偶谁之过，肯即藏锋事高卧。洛阳草色犹自春，
<br>
<br>　　游子东归喜拜亲。漳水桥头值鸣雁，朝歌县北少行人。
<br>
<br>　　别离斗酒心相许，落日青郊半微雨。请君骑马望西陵，
<br>
<br>　　为我殷勤吊魏武。
<br>
<br>　　卷133_35  「听董大弹胡笳声兼寄语弄房给事」李颀
<br>
<br>　　蔡女昔造胡笳声，一弹一十有八拍。胡人落泪沾边草，
<br>
<br>　　汉使断肠对归客。古戍苍苍烽火寒，大荒沉沉飞雪白。
<br>
<br>　　先拂商弦后角羽，四郊秋叶惊骸６夫子，通神明，
<br>
<br>　　深山窃听来妖精。言迟更速皆应手，将往复旋如有情。
<br>
<br>　　空山百鸟散还合，万里浮云阴且晴。嘶酸雏雁失群夜，
<br>
<br>　　断绝胡儿恋母声。川为净其波，鸟亦罢其鸣。
<br>
<br>　　乌孙部落家乡远，逻娑沙尘哀怨生。幽音变调忽飘洒，
<br>
<br>　　长风吹林雨堕瓦。迸泉飒飒飞木末，野鹿呦呦走堂下。
<br>
<br>　　长安城连东掖垣，凤凰池对青琐门。高才脱略名与利，
<br>
<br>　　日夕望君抱琴至。
<br>
<br>　　卷133_36  「弹棋歌」李颀
<br>
<br>　　崔侯善弹棋，巧妙尽于此。蓝田美玉清如砥，
<br>
<br>　　白黑相分十二子。联翩百中皆造微，魏文手巾不足比。
<br>
<br>　　缘边度陇未可嘉，鸟星悬危复斜。回飙转指速飞电，
<br>
<br>　　拂四取五旋风花。坐中齐声称绝艺，仙人六博何能继。
<br>
<br>　　一别常山道路遥，为余更作三五势。
<br>
<br>　　卷133_37  「送山阴姚丞携妓之任兼寄苏少府」李颀
<br>
<br>　　东风香草路，南客心容与。白皙吴王孙，青蛾柳家女。
<br>
<br>　　都门数骑出，河口片帆举。夜簟眠橘洲，春衫傍枫屿。
<br>
<br>　　山阴政简甚从容，到罢惟求物外踪。落日花边剡溪水，
<br>
<br>　　晴烟竹里会稽峰。才子风流苏伯玉，同官晓暮应相逐。
<br>
<br>　　加餐共爱鲈鱼肥，醒酒仍怜甘蔗熟。知君练思本清新，
<br>
<br>　　季子如今得为邻。他日知寻始宁墅，题诗早晚寄西人。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
