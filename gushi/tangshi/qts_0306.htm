<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百零六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷三百零六
<br>
<br>　　卷306_1  「九日登青山」朱湾
<br>
<br>　　昔人惆怅处，系马又登临。旧地烟霞在，多时草木深。
<br>
<br>　　水将空合色，云与我无心。想见龙山会，良辰亦似今。
<br>
<br>　　卷306_2  「秋夜宴王郎中宅赋得露中菊」朱湾
<br>
<br>　　众芳春竞发，寒菊露偏滋。受气何曾异，开花独自迟。
<br>
<br>　　晚成犹待赏，欲采未过时。忍弃东篱下，看随秋草衰。
<br>
<br>　　卷306_3  「奉使设宴戏掷笼筹」朱湾
<br>
<br>　　今日陪樽俎，良筹复在兹。献酬君有礼，赏罚我无私。
<br>
<br>　　莫怪斜相向，还将正自持。一朝权入手，看取令行时。
<br>
<br>　　卷306_4  「咏双陆骰子」朱湾
<br>
<br>　　采采应缘白，钻心不为名。掌中犹可重，手下莫言轻。
<br>
<br>　　有对唯求敌，无私直任争。君看一掷后，当取擅场声。
<br>
<br>　　卷306_5  「咏壁上酒瓢呈萧明府」朱湾
<br>
<br>　　不是难提挈，行藏固有期。安身未得所，开口欲从谁。
<br>
<br>　　应物心无倦，当垆柄会持。莫将成废器，还有对樽时。
<br>
<br>　　卷306_6  「咏玉」朱湾
<br>
<br>　　歌玉屡招疑，终朝省复思。既哀黄鸟兴，还复白圭诗。
<br>
<br>　　请益先求友，将行必择师。谁知不鸣者，独下董生帷。
<br>
<br>　　卷306_7  「送陈偃赋得白鸟翔翠微（作赋得白鹤翔翠微送陈偃下第）」朱湾
<br>
<br>　　不知鸥与鹤，天畔弄晴晖。背日分明见，临川相映微。
<br>
<br>　　净中云一点，回处雪孤飞。正好南枝住，翩翩何所归。
<br>
<br>　　卷306_8  「题段上人院壁画古松」朱湾
<br>
<br>　　石上盘古根，谓言天生有。安知草木性，变在画师手。
<br>
<br>　　阴深方丈间，直趣幽且闲。木纹离披势搓郏
<br>
<br>　　中裂空心火烧出。扫成三寸五寸枝，便是千年万年物。
<br>
<br>　　莓苔浓淡色不同，一面死皮生蠹虫。风霜未必来到此，
<br>
<br>　　气色杳在寒山中。孤标可玩不可取，能使支公道场古。
<br>
<br>　　卷306_9  「逼寒节寄崔七（崔七，湖州崔使君之子）」朱湾
<br>
<br>　　闲庭只是长莓苔，三径曾无车马来。旅馆尚愁寒食火，
<br>
<br>　　羁心懒向不然灰。门前下客虽弹铗，溪畔穷鱼且曝腮。
<br>
<br>　　他日趋庭应问礼，须言陋巷有颜回。
<br>
<br>　　卷306_10  「长安喜雪（一作陈羽诗）」朱湾
<br>
<br>　　千门万户雪花浮，点点无声落瓦沟。全似玉尘消更积，
<br>
<br>　　半成冰片结还流。光含晓色清天苑，轻逐微风绕御楼。
<br>
<br>　　平地已沾盈尺润，年丰须荷富人侯。
<br>
<br>　　卷306_11  「宴杨驸马山亭（一作陈羽诗）」朱湾
<br>
<br>　　垂杨拂岸草茸茸，绣户窗前花影重。下玉盘红缕细，
<br>
<br>　　酒开金瓮绿醅浓。中朝驸马何平叔，南国词人陆士龙。
<br>
<br>　　落日泛舟同醉处，回潭百丈映千峰。
<br>
<br>　　卷306_12  「过宣上人湖上兰若」朱湾
<br>
<br>　　十年湖上结幽期，偏向东林遇远师。未道姓名童子识，
<br>
<br>　　不酬言语上人知。闲花落日滋苔径，细雨和烟著柳枝。
<br>
<br>　　问我别来何所得，解将无事当无为。
<br>
<br>　　卷306_13  「同达奚宰游窦子明仙坛（一作同张明府游仙台）」朱湾
<br>
<br>　　松桧阴深一径微，中峰石室到人稀。仙官不住青山在，
<br>
<br>　　故老相传白日飞。华表问栽何岁木，片云留著去时衣。
<br>
<br>　　今朝茂宰寻真处，暂驻双凫且莫归。
<br>
<br>　　卷306_14  「平陵寓居再逢寒食」朱湾
<br>
<br>　　几回江上泣途穷，每遇良辰叹转蓬。火燧知从新节变，
<br>
<br>　　灰心还与故人同。莫听黄鸟愁啼处，自有花开久客中。
<br>
<br>　　贫病固应无挠事，但将怀抱醉春风。
<br>
<br>　　卷306_15  「寻隐者韦九山人于东溪草堂」朱湾
<br>
<br>　　寻得仙源访隐沦，渐来深处渐无尘。初行竹里唯通马，
<br>
<br>　　直到花间始见人。四面云山谁作主，数家烟火自为邻。
<br>
<br>　　路傍樵客何须问，朝市如今不是秦。
<br>
<br>　　卷306_16  「假摄池州留别东溪隐居」朱湾
<br>
<br>　　一官仍是假，岂愿数离群。愁鬓看如雪，浮名认是云。
<br>
<br>　　暂辞南国隐，莫勒北山文。今后松溪月，还应梦见君。
<br>
<br>　　卷306_17  「咏柏板」朱湾
<br>
<br>　　赴节心长在，从绳道可观。须知片木用，莫向散材看。
<br>
<br>　　空为歌偏苦，仍愁和即难。既能亲掌握，愿得接同欢。
<br>
<br>　　卷306_18  「筝柱子」朱湾
<br>
<br>　　散木今何幸，良工不弃捐。力微惭一柱，材薄仰群弦。
<br>
<br>　　且喜声相应，宁辞迹屡迁。知音如见赏，雅调为君传。
<br>
<br>　　卷306_19  「送李司直归浙东幕兼寄鲍行军…平郡王（一作朱长文诗）」朱湾
<br>
<br>　　翩翩书记早曾闻，二十年来愿见君。今日相逢悲白发，
<br>
<br>　　同时几许在青云。人从北固山边去，水到西陵渡口分。
<br>
<br>　　会作王门曳裾客，为余前谢鲍参军。
<br>
<br>　　卷306_20  「七贤庙」朱湾
<br>
<br>　　常慕晋高士，放心日沈冥。湛然对一壶，土木为我形。
<br>
<br>　　下马访陈迹，披榛诣荒庭。相看两不言，犹谓醉未醒。
<br>
<br>　　长啸或可拟，幽琴难再听。同心不共世，空见藓门青。
<br>
<br>　　卷306_21  「同清江师月夜听坚正二上人为怀州转法华经歌」朱湾
<br>
<br>　　若耶G畔云门僧，夜闲燕坐听真乘。莲花秘偈药草喻，
<br>
<br>　　二师身住口不住。凿井求泉会到源，闭门避火终迷路。
<br>
<br>　　前心后心皆此心，梵音妙音柔软音。清泠霜磬有时动，
<br>
<br>　　寂历空堂宜夜深。向来不寐何所事，一念才生百虑息。
<br>
<br>　　风翻乱叶林有声，雪映闲庭月无色。玄关密迹难可思，
<br>
<br>　　醒人悟兮醉人疑。衣中系宝觉者谁，临川内史字得之。
<br>
<br>　　卷306_22  「寒城晚角（滑州作）」朱湾
<br>
<br>　　高台高高画角雄，五更初发寒城中。寒城北临大河水，
<br>
<br>　　淇门贼烽隔岸是。长风送过黎阳川，我军气雄贼心死。
<br>
<br>　　羁人此夜寐不成，万里边情枕上生。乍似陇头戍，
<br>
<br>　　寒泉幽咽流不住；又如巴江头，啼猿带雨断续愁。
<br>
<br>　　忽忆嫖姚北征伐，空山宿兵寒对月。一声老将起，
<br>
<br>　　三奏行人发；冀马为之嘶，朔云为之结。
<br>
<br>　　二十年来天下兵，到处不曾无此声。洛阳陌，长安路。
<br>
<br>　　角声朝朝兼暮暮，平居闻之尚难度。何况天山征戍儿，
<br>
<br>　　云中下营雪里吹。
<br>
<br>　　卷306_23  「重阳日陪韦卿宴」朱湾
<br>
<br>　　何必龙山好，南亭赏不暌。清规陈侯事，雅兴谢公题。
<br>
<br>　　入座青峰近，当轩远树齐。仙家自有月，莫叹夕阳西。
<br>
<br> 　　由<a href="http://greatart.51.net转换成TXT格式">http://greatart.51.net转换成TXT格式</a>
<br>
<br> 
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
