<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百一十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百一十六
<br>
<br>　　卷516_1  「宣武军镇作」王彦威
<br>
<br>　　天兵十万勇如貔，正是酬恩报国时。汴水波澜喧鼓角，
<br>
<br>　　隋堤杨柳拂旌旗。前驱红旆关西将，坐间青娥赵国姬。
<br>
<br>　　寄语长安旧冠盖，粗官到底是男儿。
<br>
<br>　　卷516_2  「春雪映早梅」庾敬休
<br>
<br>　　清晨凝雪彩，新候变庭梅。树爱春荣遍，窗惊曙色催。
<br>
<br>　　寒江添粉壁，积润履青苔。分明六出瑞，隐映几枝开。
<br>
<br>　　闻笛花疑落，挥琴兴转来。曲成非寡和，长使思悠哉。
<br>
<br>　　卷516_3  「题雁塔」许玫
<br>
<br>　　宝轮金地压人寰，独坐苍冥启玉关。北岭风烟开魏阙，
<br>
<br>　　南轩气象镇商山。灞陵车马垂杨里，京国城池落照间。
<br>
<br>　　暂放尘心游物外，六街钟鼓又催还。
<br>
<br>　　卷516_4  「从军行」厉玄
<br>
<br>　　边草旱不春，剑光增野尘。战场收骥尾，清瀚怯龙鳞。
<br>
<br>　　帆色起归越，松声厌避秦。几时逢范蠡，处处是通津。
<br>
<br>　　卷516_5  「寄婺州温郎中（时刺睦州）」厉玄
<br>
<br>　　积雪没兰溪，邻州望不迷。波中分雁宿，树杪接猿啼。
<br>
<br>　　婺女家空在，星郎手未携。故山新寺额，掩泣荷重题。
<br>
<br>　　卷516_6  「送顾非熊及第归茅山」厉玄
<br>
<br>　　故山登第去，不似旧归难。帆卷江初夜，梅生洞少寒。
<br>
<br>　　采薇留客饮，折竹扫仙坛。名在仪曹籍，何人肯挂冠。
<br>
<br>　　卷516_7  「送黄晔明府岳州湘阴赴任」厉玄
<br>
<br>　　恩沾谴雪几人同，归宰湘阴六月中。商岭马嘶残暑雨，
<br>
<br>　　席帆高挂早秋风。贡名频向书闱失，飞檄曾传朔漠空。
<br>
<br>　　西省尚嗟君宦远，水鸡啼处莫听鸿。
<br>
<br>　　卷516_8  「缑山月夜闻王子晋吹笙」厉玄
<br>
<br>　　缑山明月夜，岑寂隔尘氛。紫府参差曲，清宵次第闻。
<br>
<br>　　韵流多入洞，声度半和云。拂竹鸾惊侣，经松鹤对群。
<br>
<br>　　蟾光听处合，仙路望中分。坐惜千岩曙，遗香过汝坟。
<br>
<br>　　卷516_9  「和白敏中圣德和平致兹休运岁终功就合咏盛明呈上」魏扶
<br>
<br>　　萧关新复旧山川，古戍秦原景象鲜。戎虏乞降归惠化，
<br>
<br>　　皇威渐被慑腥膻。穹庐远戍烟尘灭，神武光扬竹帛传。
<br>
<br>　　左衽尽知歌帝泽，从兹不更备三边。
<br>
<br>　　卷516_10  「贡院题」魏扶
<br>
<br>　　梧桐叶落满庭阴，锁闭朱门试院深。
<br>
<br>　　曾是昔年辛苦地，不将今日负初心。
<br>
<br>　　卷516_11  「赋愁」魏扶
<br>
<br>　　愁。迥野，深秋。生枕上，起眉头。闺阁危坐，风尘远游。
<br>
<br>　　巴猿啼不住，谷水咽还流。送客泊舟入浦，思乡望月登楼。
<br>
<br>　　烟波早晚长羁旅，弦管终年乐五侯。
<br>
<br>　　卷516_12  「登郡中销暑楼寄东川汝士」杨汉公
<br>
<br>　　i下瞰溪流，极目烟波望梓州。
<br>
<br>　　虽有清风当夏景，只能销暑不销忧。
<br>
<br>　　卷516_13  「明月楼」杨汉公
<br>
<br>　　吴兴城阙水云中，画舫青帘处处通。
<br>
<br>　　溪上玉楼楼上月，清光合作水晶宫。
<br>
<br>　　卷516_14  「送阆州妓人归老」何扶
<br>
<br>　　竹翠婵娟草径幽，佳人归老傍汀洲。玉蟾露冷梁尘暗，
<br>
<br>　　金凤花开云鬓秋。十亩稻香新绿野，一声歌断旧青楼。
<br>
<br>　　芭蕉半卷西池雨，日暮门前双白鸥。
<br>
<br>　　卷516_15  「寄旧同年」何扶
<br>
<br>　　金榜题名墨尚新，今年依旧去年春。
<br>
<br>　　花间每被红妆问，何事重来只一人。
<br>
<br>　　卷516_16  「望九华山」柴夔
<br>
<br>　　九华如剑插云霓，青霭连空望欲迷。北截吴门疑地尽，
<br>
<br>　　南连楚界觉天低。龙池水蘸中秋月，石路人攀上汉梯。
<br>
<br>　　惆怅旧游无复到，会须登此出尘泥。
<br>
<br>　　卷516_17  「寄妾赵氏（一作赵氏诗）」房千里
<br>
<br>　　鸾凤分飞海树秋，忍听钟鼓越王楼。只应霜月明君意，
<br>
<br>　　缓抚瑶琴送我愁。山远莫教双泪尽，雁来空寄八行幽。
<br>
<br>　　相如若返临邛市，画舸朱轩万里游。
<br>
<br>　　卷516_18  「早行」刘郇伯
<br>
<br>　　钟静人犹寝，天高月自凉。一星深戍火，残月半桥霜。
<br>
<br>　　客老愁尘下，蝉寒怨路傍。青山依旧色，宛是马卿乡。
<br>
<br>　　卷516_19  「句」刘郇伯
<br>
<br>　　人生分外愁。（郇伯与范为友，得句云：
<br>
<br>　　“岁尽天涯雨。”久而莫属，郇伯云云，范甚赏之。
<br>
<br>　　见《北梦琐言》）
<br>
<br>　　卷516_20  「赠成都僧」李章武
<br>
<br>　　南宗尚许通方便，何处心中更有经。
<br>
<br>　　好去刍云水畔，何山松柏不青青。
<br>
<br>　　卷516_21  「享太庙乐章」萧仿
<br>
<br>　　圣祚无疆，庆传乐章。金枝繁茂，玉叶延长。
<br>
<br>　　海渎常晏，波涛不扬。汪汪美化，垂范今王。
<br>
<br>　　卷516_22  「享太庙乐章」萧仿
<br>
<br>　　于铄丕嗣，惟帝之光。羽a象德，金石荐祥。
<br>
<br>　　圣系无极，景命永昌。神降上哲，维天配长。
<br>
<br>　　卷516_23  「答杨尚书」柳棠
<br>
<br>　　未向燕台逢厚礼，幸因社会接馀欢。
<br>
<br>　　一鱼吃了终无愧，d化为鹏也不难。
<br>
<br>　　卷516_24  「席上戏东川杨尚书」柳棠
<br>
<br>　　莫言名位未相俦，风月何曾阻献酬。
<br>
<br>　　前辈不须轻后辈，靖安今日在衡州。
<br>
<br>　　卷516_25  「缑山月夜闻王子晋吹笙（与厉玄同题）」钟辂
<br>
<br>　　月满缑山夜，风传子晋笙。初闻盈谷远，渐听入云清。
<br>
<br>　　杳异人间曲，遥分鹤上情。孤鸾惊欲舞，万籁寂无声。
<br>
<br>　　此夕留烟驾，何时返玉京。唯愁音响绝，晓色出都城。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
