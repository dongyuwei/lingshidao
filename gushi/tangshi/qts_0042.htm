<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷四十二
<br>
<br>　　卷42_1  「酬杨比部员外暮宿琴堂朝跻书阁率尔见赠之作（作王维）」卢照邻
<br>
<br>　　闲拂檐尘看，鸣琴候月弹。桃源迷汉姓，松径有秦官。
<br>
<br>　　空谷归人少，青山背日寒。羡君栖隐处，遥望在云端。
<br>
<br>　　卷42_2  「刘生」卢照邻
<br>
<br>　　刘生气不平，抱剑欲专征。报恩为豪侠，死难在横行。
<br>
<br>　　翠羽装刀鞘，黄金饰马铃。但令一顾重，不吝百身轻。
<br>
<br>　　卷42_3  「陇头水」卢照邻
<br>
<br>　　陇阪高无极，征人一望乡。关河别去水，沙塞断归肠。
<br>
<br>　　马系千年树，旌悬九月霜。从来共呜咽，皆是为勤王。
<br>
<br>　　卷42_4  「巫山高」卢照邻
<br>
<br>　　巫山望不极，望望下朝氛。莫辨啼猿树，徒看神女云。
<br>
<br>　　惊涛乱水脉，骤雨暗峰文。沾裳即此地，况复远思君。
<br>
<br>　　卷42_5  「芳树」卢照邻
<br>
<br>　　芳树本多奇，年华复在斯。结翠成新幄，开红满故枝。
<br>
<br>　　风归花历乱，日度影参差。容色朝朝落，思君君不知。
<br>
<br>　　卷42_6  「雨雪曲」卢照邻
<br>
<br>　　虏骑三秋入，关云万里平。雪似胡沙暗，冰如汉月明。
<br>
<br>　　高阙银为阙，长城玉作城。节旄零落尽，天子不知名。
<br>
<br>　　卷42_7  「昭君怨」卢照邻
<br>
<br>　　合殿恩中绝，交河使渐稀。肝肠辞玉辇，形影向金微。
<br>
<br>　　汉地草应绿，胡庭沙正飞。愿逐三秋雁，年年一度归。
<br>
<br>　　卷42_8  「折杨柳」卢照邻
<br>
<br>　　倡楼启曙扉，杨柳正依依。莺啼知岁隔，条变识春归。
<br>
<br>　　露叶凝愁黛，风花乱舞衣。攀折聊将寄，军中音信稀。
<br>
<br>　　卷42_9  「十五夜观灯」卢照邻
<br>
<br>　　锦里开芳宴，兰缸艳早年。缛彩遥分地，繁光远缀天。
<br>
<br>　　接汉疑星落，依楼似月悬。别有千金笑，来映九枝前。
<br>
<br>　　卷42_10  「入秦川界」卢照邻
<br>
<br>　　陇阪长无极，苍山望不穷。石径萦疑断，回流映似空。
<br>
<br>　　花开绿野雾，莺啭紫岩风。春芳勿遽尽，留赏故人同。
<br>
<br>　　卷42_11  「文翁讲堂」卢照邻
<br>
<br>　　锦里淹中馆，岷山稷下亭。空梁无燕雀，古壁有丹青。
<br>
<br>　　槐落犹疑市，苔深不辨铭。良哉二千石，江汉表遗灵。
<br>
<br>　　卷42_12  「相如琴台」卢照邻
<br>
<br>　　闻有雍容地，千年无四邻。园院风烟古，池台松春。
<br>
<br>　　云疑作赋客，月似听琴人。寂寂啼莺处，空伤游子神。
<br>
<br>　　卷42_13  「石镜寺」卢照邻
<br>
<br>　　古墓芙蓉塔，神铭松柏烟。鸾沉仙镜底，花没梵轮前。
<br>
<br>　　铢衣千古佛，宝月两重圆。隐隐香台夜，钟声彻九天。
<br>
<br>　　卷42_14  「辛法司宅观妓」卢照邻
<br>
<br>　　南国佳人至，北堂罗荐开。长裙随凤管，促柱送鸾杯。
<br>
<br>　　云光身后落，雪态掌中回。到愁金谷晚，不怪玉山颓。
<br>
<br>　　卷42_15  「春晚山庄率题二首」卢照邻
<br>
<br>　　顾步三春晚，田园四望通。游丝横惹树，戏蝶乱依丛。
<br>
<br>　　竹懒偏宜水，花狂不待风。唯馀诗酒意，当了一生中。
<br>
<br>　　田家无四邻，独坐一园春。莺啼非选树，鱼戏不惊纶。
<br>
<br>　　山水弹琴尽，风花酌酒频。年华已可乐，高兴复留人。
<br>
<br>　　卷42_16  「江中望月」卢照邻
<br>
<br>　　江水向涔阳，澄澄写月光。镜圆珠溜彻，弦满箭波长。
<br>
<br>　　沉钩摇兔影，浮桂动丹芳。延照相思夕，千里共沾裳。
<br>
<br>　　卷42_17  「元日述怀（一作明月引）」卢照邻
<br>
<br>　　筮仕无中秩，归耕有外臣。人歌小岁酒，花舞大唐春。
<br>
<br>　　草色迷三径，风光动四邻。愿得长如此，年年物候新。
<br>
<br>　　卷42_18  「益州城西张超亭观妓」卢照邻
<br>
<br>　　落日明歌席，行云逐舞人。江前飞暮雨，梁上下轻尘。
<br>
<br>　　冶服看疑画，妆楼望似春。高车勿遽返，长袖欲相亲。
<br>
<br>　　卷42_19  「还京赠别」卢照邻
<br>
<br>　　风月清江夜，山水白云朝。万里同为客，三秋契不凋。
<br>
<br>　　戏凫分断岸，归骑别高标。一去仙桥道，还望锦城遥。
<br>
<br>　　卷42_20  「至陈仓晓晴望京邑」卢照邻
<br>
<br>　　拂曙驱飞传，初晴带晓凉。雾敛长安树，云归仙帝乡。
<br>
<br>　　涧流漂素沫，岩景霭朱光。今朝好风色，延瞰极天庄。
<br>
<br>　　卷42_21  「晚渡滹沱敬赠魏大」卢照邻
<br>
<br>　　津谷朝行远，冰川夕望曛。霞明深浅浪，风卷去来云。
<br>
<br>　　澄波泛月影，激浪聚沙文。谁忍仙舟上，携手独思君。
<br>
<br>　　卷42_22  「和吴侍御被使燕然」卢照邻
<br>
<br>　　春归龙塞北，骑指雁门垂。胡笳折杨柳，汉使采燕支。
<br>
<br>　　戍城聊一望，花雪几参差。关山有新曲，应向笛中吹。
<br>
<br>　　卷42_23  「七夕泛舟二首」卢照邻
<br>
<br>　　汀葭肃徂暑，江树起初凉。水疑通织室，舟似泛仙潢。
<br>
<br>　　连桡渡急响，鸣棹下浮光。日晚菱歌唱，风烟满夕阳。
<br>
<br>　　凤杼秋期至，凫舟野望开。微吟翠塘侧，延想白云隈。
<br>
<br>　　石似支机罢，槎疑犯宿来。天潢殊漫漫，日暮独悠哉。
<br>
<br>　　卷42_24  「西使兼送孟学士南游」卢照邻
<br>
<br>　　地道巴陵北，天山弱水东。相看万馀里，共倚一征蓬。
<br>
<br>　　零雨悲王粲，清尊别孔融。裴回闻夜鹤，怅望待秋鸿。
<br>
<br>　　骨肉胡秦外，风尘关塞中。唯馀剑锋在，耿耿气成虹。
<br>
<br>　　卷42_25  「送郑司仓入蜀」卢照邻
<br>
<br>　　离人丹水北，游客锦城东。别意还无已，离忧自不穷。
<br>
<br>　　陇云朝结阵，江月夜临空。关塞疲征马，霜氛落早鸿。
<br>
<br>　　潘年三十外，蜀道五千中。送君秋水曲，酌酒对清风。
<br>
<br>　　卷42_26  「绵州官池赠别同赋湾字」卢照邻
<br>
<br>　　轩遵上国，仙佩下灵关。尊酒方无地，联绻喜暂攀。
<br>
<br>　　离言欲赠策，高辨正连环。野径浮云断，荒池春草斑。
<br>
<br>　　残花落古树，度鸟入澄湾。欲叙他乡别，幽谷有绵蛮。
<br>
<br>　　卷42_27  「还赴蜀中贻示京邑游好」卢照邻
<br>
<br>　　Z宿花初满，章台柳向飞。如何正此日，还望昔多违。
<br>
<br>　　怅别风期阻，将乖云会稀。敛衽辞丹阙，悬旗陟翠微。
<br>
<br>　　野禽喧戍鼓，春草变征衣。回顾长安道，关山起夕霏。
<br>
<br>　　卷42_28  「初夏日幽庄」卢照邻
<br>
<br>　　闻有高踪客，耿介坐幽庄。林壑人事少，风烟鸟路长。
<br>
<br>　　瀑水含秋气，垂藤引夏凉。苗深全覆陇，荷上半侵塘。
<br>
<br>　　钓渚青凫没，村田白鹭翔。知君振奇藻，还嗣海隅芳。
<br>
<br>　　卷42_29  「山庄休沐（一作和夏日山庄）」卢照邻
<br>
<br>　　兰署乘闲日，蓬扉狎遁栖。龙柯疏玉井，凤叶下金堤。
<br>
<br>　　川光摇水箭，山气上云梯。亭幽闻唳鹤，窗晓听鸣鸡。
<br>
<br>　　玉轸临风奏，琼浆映月携。田家自有乐，谁肯谢青溪。
<br>
<br>　　卷42_30  「山林休日田家」卢照邻
<br>
<br>　　归休乘暇日，v稼返秋场。径草疏王彗，岩枝落帝桑。
<br>
<br>　　耕田虞讼寝，凿井汉机忘。戎葵朝委露，齐枣夜含霜。
<br>
<br>　　南涧泉初冽，东篱菊正芳。还思北窗下，高卧偃羲皇。
<br>
<br>　　卷42_31  「宴梓州南亭得池字」卢照邻
<br>
<br>　　二条开胜迹，大隐叶冲规。亭阁分危岫，楼台绕曲池。
<br>
<br>　　长薄秋烟起，飞梁古蔓垂。水鸟翻荷叶，山虫咬桂枝。
<br>
<br>　　游人惜将晚，公子爱忘疲。愿得回三舍，琴尊长若斯。
<br>
<br>　　卷42_32  「山行寄刘李二参军」卢照邻
<br>
<br>　　万里烟尘客，三春桃李时。事去纷无限，愁来不自持。
<br>
<br>　　狂歌欲叹凤，失路反占龟。草碍人行缓，花繁鸟度迟。
<br>
<br>　　彼美参卿事，留连求友诗。安知倦游子，两鬓渐如丝。
<br>
<br>　　卷42_33  「首春贻京邑文士」卢照邻
<br>
<br>　　寂寂罢将迎，门无车马声。横琴答山水，披卷阅公卿。
<br>
<br>　　忽闻岁云晏，倚仗出檐楹。寒辞杨柳陌，春满凤凰城。
<br>
<br>　　梅花扶院吐，兰叶绕阶生。览镜改容色，藏书留姓名。
<br>
<br>　　时来不假问，生死任交情。
<br>
<br>　　卷42_34  「赠许左丞从驾万年宫」卢照邻
<br>
<br>　　闻道上之回，诏跸下蓬莱。中枢移北斗，左辖去南台。
<br>
<br>　　黄山闻凤笛，清跸侍龙媒。曳日朱旗卷，参云金障开。
<br>
<br>　　朝参五城柳，夕宴柏梁杯。汉光如月，秦祠听似雷。
<br>
<br>　　寂寂芸香阁，离思独悠哉。
<br>
<br>　　卷42_35  「晚渡渭桥寄示京邑游好」卢照邻
<br>
<br>　　我行背城阙，驱马独悠悠。寥落百年事，裴回万里忧。
<br>
<br>　　途遥日向夕，时晚鬓将秋。滔滔俯东逝，耿耿泣西浮。
<br>
<br>　　长虹掩钓浦，落雁下星洲。草变黄山曲，花飞清渭流。
<br>
<br>　　迸水惊愁鹭，腾沙起狎鸥。一赴清泥道，空思玄灞游。
<br>
<br>　　卷42_36  「羁卧山中」卢照邻
<br>
<br>　　卧壑迷时代，行歌任死生。红颜意气尽，白璧故交轻。
<br>
<br>　　涧户无人迹，山窗听鸟声。春色缘岩上，寒光入溜平。
<br>
<br>　　雪尽松帷暗，云开石路明。夜伴饥鼯宿，朝随驯雉行。
<br>
<br>　　度溪犹忆处，寻洞不知名。紫书常日阅，丹药几年成。
<br>
<br>　　扣钟鸣天鼓，烧香厌地精。倘遇浮丘鹤，飘u凌太清。
<br>
<br>　　卷42_37  「酬张少府柬之」卢照邻
<br>
<br>　　昔余与夫子，相遇汉川阴。珠浦龙犹卧，檀溪马正沉。
<br>
<br>　　价重瑶山曲，词惊丹凤林。十年睽赏慰，万里隔招寻。
<br>
<br>　　毫翰风期阻，荆衡云路深。鹏飞俱望昔，蠖屈共悲今。
<br>
<br>　　谁谓青衣道，还叹白头吟。地接神仙涧，江连云雨岑。
<br>
<br>　　飞泉如散玉，落日似悬金。重以瑶华赠，空怀舞咏心。
<br>
<br>　　卷42_38  「过东山谷口」卢照邻
<br>
<br>　　不知名利险，辛苦滞皇州。始觉飞尘倦，归来事绿畴。
<br>
<br>　　桃源迷处所，桂树可淹留。迹异人间俗，禽同海上鸥。
<br>
<br>　　古苔依井被，新乳傍崖流。野老堪成鹤，山神或化鸠。
<br>
<br>　　泉鸣碧涧底，花落紫岩幽。日暮餐龟壳，开寒御鹿裘。
<br>
<br>　　不辨秦将汉，宁知春与秋。多谢青溪客，去去赤松游。
<br>
<br>　　卷42_39  「送幽州陈参军赴任寄呈乡曲父老」卢照邻
<br>
<br>　　蓟北三千里，关西二十年。冯唐犹在汉，乐毅不归燕。
<br>
<br>　　人同黄鹤远，乡共白云连。郭隗池台处，昭王尊酒前。
<br>
<br>　　故人当已老，旧壑几成田。红颜如昨日，衰鬓似秋天。
<br>
<br>　　西蜀桥应毁，东周石尚全。灞池水犹绿，榆关月早圆。
<br>
<br>　　塞云初上雁，庭树欲销蝉。送君之旧国，挥泪独潸然。
<br>
<br>　　卷42_40  「哭金部韦郎中」卢照邻
<br>
<br>　　金曹初受拜，玉地始含香。翻同五日尹，遽见一星亡。
<br>
<br>　　贺客犹扶路，哀人遂上堂。歌筵长寂寂，哭位自苍苍。
<br>
<br>　　岁时宾径断，朝暮雀罗张。书留魏主阙，魂掩汉家床。
<br>
<br>　　徒令永平帝，千载罢撞郎。
<br>
<br>　　卷42_41  「哭明堂裴主簿」卢照邻
<br>
<br>　　缔欢三十载，通家数百年。潘杨称代穆，秦晋忝姻连。
<br>
<br>　　风云洛阳道，花月茂陵田。相悲共相乐，交骑复交筵。
<br>
<br>　　始谓调金鼎，如何掩玉泉。黄公酒炉处，青眼竹林前。
<br>
<br>　　故琴无复雪，新树但生烟。遽痛兰襟断，徒令宝剑悬。
<br>
<br>　　客散同秋叶，人亡似夜川。送君一长恸，松台路几千。
<br>
<br>　　卷42_42  「同崔录事哭郑员外」卢照邻
<br>
<br>　　文学秋天远，郎官星位尊。伊人表时彦，飞誉满司存。
<br>
<br>　　楚席光文雅，瑶山侍讨论。凤词凌汉阁，龟辩罩周园。
<br>
<br>　　已陪东岳驾，将逝北溟鲲。如何万化尽，空叹九飞魂。
<br>
<br>　　白马西京驿，青松北海门。夜台无晓箭，朝奠有虚尊。
<br>
<br>　　一代儒风没，千年陇雾昏。梁山送夫子，湘水吊王孙。
<br>
<br>　　仆本多悲泪，沾裳不待猿。闻君绝弦曲，吞恨更无言。
<br>
<br>　　卷42_43  「登玉清」卢照邻
<br>
<br>　　绝顶横临日，孤峰半倚天。裴回拜真老，万里见风烟。
<br>
<br>　　卷42_44  「曲池荷」卢照邻
<br>
<br>　　浮香绕曲岸，圆影覆华池。常恐秋风早，飘零君不知。
<br>
<br>　　卷42_45  「浴浪鸟」卢照邻
<br>
<br>　　独舞依磐石，群飞动轻浪。奋迅碧沙前，长怀白云上。
<br>
<br>　　卷42_46  「临阶竹」卢照邻
<br>
<br>　　封霜连锦砌，防露拂瑶阶。聊将仪凤质，暂与俗人谐。
<br>
<br>　　卷42_47  「含风蝉」卢照邻
<br>
<br>　　高情临爽月，急响送秋风。独有危冠意，还将衰鬓同。
<br>
<br>　　卷42_48  「川独泛」卢照邻
<br>
<br>　　倚棹春江上，横舟石岸前。山暝行人断，迢迢独泛仙。
<br>
<br>　　卷42_49  「送二兄入蜀」卢照邻
<br>
<br>　　关山客子路，花柳帝王城。此中一分手，相顾怜无声。
<br>
<br>　　卷42_50  「宿玄武二首」卢照邻
<br>
<br>　　方池开晓色，圆月下秋阴。已乘千里兴，还抚一弦琴。
<br>
<br>　　庭摇北风柳，院绕南溟禽。累宿恩方重，穷秋叹不深。
<br>
<br>　　卷42_51  「九陇津集」卢照邻
<br>
<br>　　落落树阴紫，澄澄水华碧。复有翻飞禽，裴回疑曳舄。
<br>
<br>　　卷42_52  「游昌化山精舍」卢照邻
<br>
<br>　　宝地乘峰出，香台接汉高。稍觉真途近，方知人事劳。
<br>
<br>　　卷42_53  「登封大T歌四首」卢照邻
<br>
<br>　　明君封禅日重光，天子垂衣历数长。
<br>
<br>　　九州四海常无事，万岁千秋乐未央。
<br>
<br>　　日观仙云随凤辇，天门瑞雪照龙衣。
<br>
<br>　　繁弦绮席方终夜，妙舞清歌欢未归。
<br>
<br>　　翠凤逶迤登介丘，仙鹤裴回天上游。
<br>
<br>　　借问乾封何所乐，人皆寿命得千秋。
<br>
<br>　　千年圣主应昌期，万国淳风王化基。
<br>
<br>　　请比上古无为代，何如今日太平时。
<br>
<br>　　卷42_54  「九月九日登玄武山」卢照邻
<br>
<br>　　九月九日眺山川，归心归望积风烟。
<br>
<br>　　他乡共酌金花酒，万里同悲鸿雁天。
<br>
<br>　　卷42_55  「句」卢照邻
<br>
<br>　　城狐尾独束，山鬼面参覃。（《诗式》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
