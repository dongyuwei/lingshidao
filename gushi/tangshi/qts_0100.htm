<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百
<br>
<br>　　卷100_1  「雅琴篇」司马逸客
<br>
<br>　　亭亭峄阳树，落落千万寻。独抱出云节，孤生不作林。
<br>
<br>　　影摇绿波水，彩绚丹霞岑。直干思有托，雅志期所任。
<br>
<br>　　匠者果留盼，雕斫为雅琴。文以楚山玉，错以昆吾金。
<br>
<br>　　虬凤吐奇状，商徵含清音。清音雅调感君子，
<br>
<br>　　一抚一弄怀知己。不知钟期百年馀，还忆朝朝几千里。
<br>
<br>　　马卿台上应芜没，阮籍帷前空已矣。山情水意君不知，
<br>
<br>　　拂匣调弦为谁理。调弦拂匣倍含情，况复空山秋月明。
<br>
<br>　　陇水悲风已呜咽，离d别鹤更凄清。将军塞外多奇操，
<br>
<br>　　中散林间有正声。正声谐风雅，欲竟此曲谁知者。
<br>
<br>　　自言幽隐乏先容，不道人物知音寡。谁能一奏和天地，
<br>
<br>　　谁能再抚欢朝野。朝野欢娱乐未央，车马骈阗盛彩章。
<br>
<br>　　岁岁汾川事箫鼓，朝朝伊水听笙簧。窈窕楼台临上路，
<br>
<br>　　妖娆歌舞出平阳。弹弦本自称仁祖，吹管由来许季长。
<br>
<br>　　犹怜雅歌淡无味，渌水白云谁相贵。还将逸词赏幽心，
<br>
<br>　　不觉繁声论远意。传闻帝乐奏钧天，傥冀微躬备五弦。
<br>
<br>　　愿持东武宫商韵，长奉南熏亿万年。
<br>
<br>　　卷100_2  「三妇艳」王绍宗
<br>
<br>　　大妇能调瑟，中妇咏新诗。小妇独无事，花庭曳履綦。
<br>
<br>　　上客且安坐，春日正迟迟。
<br>
<br>　　卷100_3  「别离怨」郑遂初
<br>
<br>　　荡子戍辽东，连年信不通。尘生锦步障，花送玉屏风。
<br>
<br>　　只怨红颜改，宁辞玉簟空。系书春雁足，早晚到云中。
<br>
<br>　　卷100_4  「寒食（一作沈缙谑）」李崇嗣
<br>
<br>　　普天皆灭焰，匝地尽藏烟。不知何处火，来就客心然。
<br>
<br>　　卷100_5  「览镜（一作李嗣宗诗）」李崇嗣
<br>
<br>　　岁去红颜尽，愁来白发新。今朝开镜匣，疑是别逢人。
<br>
<br>　　卷100_6  「独愁」李崇嗣
<br>
<br>　　闻道成都酒，无钱亦可求。不知将几斗，销得此来愁。
<br>
<br>　　卷100_7  「昭君怨三首」东方虬
<br>
<br>　　汉道方全盛，朝廷足武臣。何须薄命妾，辛苦事和亲。
<br>
<br>　　掩泪辞丹凤，衔悲向白龙。单于浪惊喜，无复旧时容。
<br>
<br>　　胡地无花草，春来不似春。自然衣带缓，非是为腰身。
<br>
<br>　　卷100_8  「春雪」东方虬
<br>
<br>　　春雪满空来，触处似花开。不知园里树，若个是真梅。
<br>
<br>　　卷100_9  「逸人歌赠李山人」张楚金
<br>
<br>　　上有尧兮下有由，眠松阳兮漱颍流。其貌古，其心幽，
<br>
<br>　　浩歌一曲兮林壑秋。道险可惊兮人莫用，
<br>
<br>　　乐天知命兮守岩洞。时击磬兮嗟鸣凤，
<br>
<br>　　吾欲知往古之不可追，自悠悠于凡梦。
<br>
<br>　　卷100_10  「谪南海过始兴广胜寺果上人房（一作过韶州广界寺）」房融
<br>
<br>　　零落嗟残命，萧条托胜因。方烧三界火，遽洗六情尘。
<br>
<br>　　隔岭天花发，凌空月殿新。谁令乡国梦，终此学分身。
<br>
<br>　　卷100_11  「咏院中丛竹」吕太一
<br>
<br>　　擢擢当轩竹，青青重岁寒。心贞徒见赏，箨小未成竿。
<br>
<br>　　卷100_12  「和吕御史咏院中丛竹」张
<br>
<br>　　闻君庭竹咏，幽意岁寒多。叹息为冠小，良工将奈何。
<br>
<br>　　卷100_13  「闺怨（《搜玉集》作张炫诗）」张
<br>
<br>　　去年离别雁初归，今夜裁缝萤已飞。
<br>
<br>　　征客近来音信断，不知何处寄寒衣。
<br>
<br>　　卷100_14  「行路难」张
<br>
<br>　　君不见温家玉镜台，提携抱握九重来。
<br>
<br>　　君不见相如绿绮琴，一抚一拍凤凰音。
<br>
<br>　　人生意气须及早，莫负当年行乐心。荆王奏曲楚妃叹，
<br>
<br>　　曲尽欢终夜将半。朱楼银阁正平生，碧草青苔坐芜漫。
<br>
<br>　　当春对酒不须疑，视日相看能几时。春风吹尽燕初至，
<br>
<br>　　此时自为称君意。秋露萎草鸿始归，此时衰暮与君违。
<br>
<br>　　人生翻覆何常定，谁保容颜无是非。
<br>
<br>　　卷100_15  「别亲朋」郑蜀宾
<br>
<br>　　畏途方万里，生涯近百年。不知将白首，何处入黄泉。
<br>
<br> 
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
