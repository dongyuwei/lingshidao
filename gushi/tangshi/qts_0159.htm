<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百五十九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百五十九
<br>
<br>　　卷159_1  「从张丞相游南纪城猎，戏赠裴迪张参军」孟浩然
<br>
<br>　　从禽非吾乐，不好云梦田。岁暮登城望，偏令乡思悬。
<br>
<br>　　公卿有几几，车骑何翩翩。世禄金张贵，官曹幕府贤。
<br>
<br>　　顺时行杀气，飞刃争割鲜。十里届宾馆，征声匝妓筵。
<br>
<br>　　高标回落日，平楚散芳烟。何意狂歌客，从公亦在旃。
<br>
<br>　　卷159_2  「登江中孤屿，赠白云先生王迥」孟浩然
<br>
<br>　　悠悠清江水，水落沙屿出。回潭石下深，绿筱岸傍密。
<br>
<br>　　鲛人潜不见，渔父歌自逸。忆与君别时，泛舟如昨日。
<br>
<br>　　夕阳开返照，中坐兴非一。南望鹿门山，归来恨如失。
<br>
<br>　　卷159_3  「晚春卧病寄张八」孟浩然
<br>
<br>　　南陌春将晚，北窗犹卧病。林园久不游，草木一何盛。
<br>
<br>　　狭迳花障迷，闲庭竹扫净。翠羽戏兰苕，W鳞动荷柄。
<br>
<br>　　念我平生好，江乡远从政。云山阻梦思，衾枕劳歌咏。
<br>
<br>　　歌咏复何为，同心恨别离。世途皆自媚，流俗寡相知。
<br>
<br>　　贾谊才空逸，安仁鬓欲丝。遥情每东注，奔晷复西驰。
<br>
<br>　　常恐填沟壑，无由振羽仪。穷通若有命，欲向论中推。
<br>
<br>　　卷159_4  「秋登兰山寄张五」孟浩然
<br>
<br>　　北山白云里，隐者自怡悦。相望试登高，心飞逐鸟灭。
<br>
<br>　　愁因薄暮起，兴是清秋发。时见归村人，沙行渡头歇。
<br>
<br>　　天边树若荠，江畔舟如月。何当载酒来，共醉重阳节。
<br>
<br>　　卷159_5  「入峡寄弟」孟浩然
<br>
<br>　　吾昔与尔辈，读书常闭门。未尝冒湍险，岂顾垂堂言。
<br>
<br>　　自此历江湖，辛勤难具论。往来行旅弊，开凿禹功存。
<br>
<br>　　壁立千峰峻，流万壑奔。我来凡几宿，无夕不闻猿。
<br>
<br>　　浦上摇归恋，舟中失梦魂。泪沾明月峡，心断Wo原。
<br>
<br>　　离阔星难聚，秋深露已繁。因君下南楚，书此示乡园。
<br>
<br>　　卷159_6  「湖中旅泊，寄阎九司户防」孟浩然
<br>
<br>　　桂水通百越，扁舟期晓发。荆云蔽三巴，夕望不见家。
<br>
<br>　　襄王梦行雨，才子谪长沙。长沙饶瘴疠，胡为苦留滞。
<br>
<br>　　久别思款颜，承欢怀接袂。接袂杳无由，徒增旅泊愁。
<br>
<br>　　清猿不可听，沿月下湘流。
<br>
<br>　　卷159_7  「大堤行寄万七」孟浩然
<br>
<br>　　大堤行乐处，车马相驰突。岁岁春草生，踏青二三月。
<br>
<br>　　王孙挟珠弹，游女矜罗袜。携手今莫同，江花为谁发。
<br>
<br>　　卷159_8  「仲夏归汉南园，寄京邑耆旧」孟浩然
<br>
<br>　　尝读高士传，最嘉陶征君。日耽田园趣，自谓羲皇人。
<br>
<br>　　予复何为者，栖栖徒问津。中年废丘壑，上国旅风尘。
<br>
<br>　　忠欲事明主，孝思侍老亲。归来当炎夏，耕稼不及春。
<br>
<br>　　扇枕北窗下，采芝南涧滨。因声谢同列，吾慕颍阳真。
<br>
<br>　　卷159_9  「题云门山，寄越府包户曹、徐起居」孟浩然
<br>
<br>　　我行适诸越，梦寐怀所欢。久负独往愿，今来恣游盘。
<br>
<br>　　台岭践磴石，耶溪溯林湍。舍舟入香界，登阁憩旃檀。
<br>
<br>　　晴山秦望近，春水镜湖宽。远怀伫应接，卑位徒劳安。
<br>
<br>　　白云日夕滞，沧海去来观。故国眇天末，良朋在朝端。
<br>
<br>　　迟尔同携手，何时方挂冠。
<br>
<br>　　卷159_10  「宿扬子津，寄润州长山刘隐士」孟浩然
<br>
<br>　　所思在建业，欲往大江深。日夕望京口，烟波愁我心。
<br>
<br>　　心驰茅山洞，目极枫树林。不见少微星，星霜劳夜吟。
<br>
<br>　　卷159_11  「书怀贻京邑同好」孟浩然
<br>
<br>　　维先自邹鲁，家世重儒风。诗礼袭遗训，趋庭沾末躬。
<br>
<br>　　昼夜常自强，词翰颇亦工。三十既成立，嗟吁命不通。
<br>
<br>　　慈亲向羸老，喜惧在深衷。甘脆朝不足，箪瓢夕屡空。
<br>
<br>　　执鞭慕夫子，捧檄怀毛公。感激遂弹冠，安能守固穷。
<br>
<br>　　当途诉知己，投刺匪求蒙。秦楚邈离异，翻飞何日同。
<br>
<br>　　卷159_12  「还山贻湛法师」孟浩然
<br>
<br>　　幼闻无生理，常欲观此身。心迹罕兼遂，崎岖多在尘。
<br>
<br>　　晚途归旧壑，偶与支公邻。导以微妙法，结为清净因。
<br>
<br>　　烦恼业顿舍，山林情转殷。朝来问疑义，夕话得清真。
<br>
<br>　　墨妙称古绝，词华惊世人。禅房闭虚静，花药连冬春。
<br>
<br>　　平石藉琴砚，落泉洒衣巾。欲知冥灭意，朝夕海鸥驯。
<br>
<br>　　卷159_13  「夏日南亭怀辛大」孟浩然
<br>
<br>　　山光忽西落，池月渐东上。散发乘夕凉，开轩卧闲敞。
<br>
<br>　　荷风送香气，竹露滴清响。欲取鸣琴弹，恨无知音赏。
<br>
<br>　　感此怀故人，中宵劳梦想。
<br>
<br>　　卷159_14  「秋宵月下有怀」孟浩然
<br>
<br>　　秋空明月悬，光彩露沾湿。惊鹊栖未定，飞萤卷帘入。
<br>
<br>　　庭槐寒影疏，邻杵夜声急。佳期旷何许，望望空伫立。
<br>
<br>　　卷159_15  「将适天台，留别临安李主簿」孟浩然
<br>
<br>　　枳棘君尚栖，匏瓜吾岂系。念离当夏首，漂泊指炎裔。
<br>
<br>　　江海非堕游，田园失归计。定山既早发，渔浦亦宵济。
<br>
<br>　　泛泛随波澜，行行任舻ぁ９柿秩找言叮群木坐成翳。
<br>
<br>　　羽人在丹丘，吾亦从此逝。
<br>
<br>　　卷159_16  「送丁大凤进士赴举，呈张九龄」孟浩然
<br>
<br>　　吾观鹪鹩赋，君负王佐才。惜无金张援，十上空归来。
<br>
<br>　　弃置乡园老，翻飞羽翼摧。故人今在位，岐路莫迟回。
<br>
<br>　　卷159_17  「送吴悦游韶阳」孟浩然
<br>
<br>　　五色怜凤雏，南飞适鹧鸪。楚人不相识，何处求椅梧。
<br>
<br>　　去去日千里，茫茫天一隅。安能与斥`，决起但枪榆。
<br>
<br>　　卷159_18  「适越留别谯县张主簿、申屠少府」孟浩然
<br>
<br>　　朝乘汴河流，夕次谯县界。幸值西风吹，得与故人会。
<br>
<br>　　君学梅福隐，余从伯鸾迈。别后能相思，浮云在吴会。
<br>
<br>　　卷159_19  「送陈七赴西军」孟浩然
<br>
<br>　　吾观非常者，碌碌在目前。君负鸿鹄志，蹉跎书剑年。
<br>
<br>　　一闻边烽动，万里忽争先。余亦赴京国，何当献凯还。
<br>
<br>　　卷159_20  「送从弟邕下第后寻会稽」孟浩然
<br>
<br>　　疾风吹征帆，倏尔向空没。千里在俄顷，三江坐超忽。
<br>
<br>　　向来共欢娱，日夕成楚越。落羽更分飞，谁能不惊骨。
<br>
<br>　　卷159_21  「送辛大之鄂渚不及」孟浩然
<br>
<br>　　送君不相见，日暮独愁绪。江上空裴回，天边迷处所。
<br>
<br>　　郡邑经樊邓，山河入嵩汝。蒲轮去渐遥，石径徒延伫。
<br>
<br>　　卷159_22  「江上别流人」孟浩然
<br>
<br>　　以我越乡客，逢君谪居者。分飞黄鹤楼，流落苍梧野。
<br>
<br>　　驿使乘云去，征帆沿溜下。不知从此分，还袂何时把。
<br>
<br>　　卷159_23  「宴包二融宅」孟浩然
<br>
<br>　　闲居枕清洛，左右接大野。门庭无杂宾，车辙多长者。
<br>
<br>　　是时方盛夏，风物自潇洒。五日休沐归，相携竹林下。
<br>
<br>　　开襟成欢趣，对酒不能罢。烟暝栖鸟迷，余将归白社。
<br>
<br>　　卷159_24  「与王昌龄宴王道士房」孟浩然
<br>
<br>　　归来卧青山，常梦游清都。漆园有傲吏，惠好在招呼。
<br>
<br>　　书幌神仙，画屏山海图。酌霞复对此，宛似入蓬壶。
<br>
<br>　　卷159_25  「襄阳公宅饮」孟浩然
<br>
<br>　　窈窕夕阳佳，丰茸春色好。欲觅淹留处，无过狭斜道。
<br>
<br>　　绮席卷龙须，香杯浮玛瑙。北林积修树，南池生别岛。
<br>
<br>　　手拨金翠花，心迷玉红草。谈笑光六义，发论明三倒。
<br>
<br>　　座非陈子惊，门还魏公扫。荣辱应无间，欢娱当共保。
<br>
<br>　　卷159_26  「寻香山湛上人」孟浩然
<br>
<br>　　朝游访名山，山远在空翠。氛氲亘百里，日入行始至。
<br>
<br>　　杖策寻故人，解鞭暂停骑。石门殊豁险，篁径转森邃。
<br>
<br>　　法侣欣相逢，清谈晓不寐。平生慕真隐，累日探奇异。
<br>
<br>　　野老朝入田，山僧暮归寺。松泉多逸响，苔壁饶古意。
<br>
<br>　　谷口闻钟声，林端识香气。愿言投此山，身世两相弃。
<br>
<br>　　卷159_27  「云门寺西六七里，闻符公兰若最幽，与薛八同往」孟浩然
<br>
<br>　　谓予独迷方，逢子亦在野。结交指松柏，问法寻兰若。
<br>
<br>　　小溪劣容舟，怪石屡惊马。所居最幽绝，所住皆静者。
<br>
<br>　　云簇兴座隅，天空落阶下。上人亦何闻，尘念都已舍。
<br>
<br>　　四禅合真如，一切是虚假。愿承甘露润，喜得惠风洒。
<br>
<br>　　依止托山门，谁能效丘也。
<br>
<br>　　卷159_28  「宿天台桐柏观」孟浩然
<br>
<br>　　海行信风帆，夕宿逗云岛。缅寻沧洲趣，近爱赤城好。
<br>
<br>　　扪萝亦践苔，辍棹恣探讨。息阴憩桐柏，采秀弄芝草。
<br>
<br>　　鹤唳清露垂，鸡鸣信潮早。愿言解缨绂，从此去烦恼。
<br>
<br>　　高步凌四明，玄踪得三老。纷吾远游意，学彼长生道。
<br>
<br>　　日夕望三山，云涛空浩浩。
<br>
<br>　　卷159_29  「岘潭作」孟浩然
<br>
<br>　　石潭傍隈T，沙岸晓夤缘。试垂竹竿钓，果得槎头鳊。
<br>
<br>　　美人骋金错，纤手脍红鲜。因谢陆内史，莼羹何足传。
<br>
<br>　　卷159_30  「题终南翠微寺空上人房」孟浩然
<br>
<br>　　翠微终南里，雨后宜返照。闭关久沈冥，杖策一登眺。
<br>
<br>　　遂造幽人室，始知静者妙。儒道虽异门，云林颇同调。
<br>
<br>　　两心相喜得，毕景共谈笑。暝还高窗眠，时见远山烧。
<br>
<br>　　缅怀赤城标，更忆临海峤。风泉有清音，何必苏门啸。
<br>
<br>　　卷159_31  「初春汉中漾舟」孟浩然
<br>
<br>　　羊公岘山下，神女汉皋曲。雪罢冰复开，春潭千丈绿。
<br>
<br>　　轻舟恣来往，探玩无厌足。波影摇妓钗，沙光逐人目。
<br>
<br>　　倾杯鱼鸟醉，联句莺花续。良会难再逢，日入须秉烛。
<br>
<br>　　卷159_32  「宿业师山房，期丁大不至」孟浩然
<br>
<br>　　夕阳度西岭，群壑倏已暝。松月生夜凉，风泉满清听。
<br>
<br>　　樵人归欲尽，烟鸟栖初定。之子期宿来，孤琴候萝径。
<br>
<br>　　卷159_33  「耶溪泛舟」孟浩然
<br>
<br>　　落景馀清辉，轻桡弄溪渚。澄明爱水物，临泛何容与。
<br>
<br>　　白首垂钓翁，新妆浣纱女。相看似相识，脉脉不得语。
<br>
<br>　　卷159_34  「彭蠡湖中望庐山」孟浩然
<br>
<br>　　太虚生月晕，舟子知天风。挂席候明发，眇漫平湖中。
<br>
<br>　　中流见匡阜，势压九江雄。f^容霁色，峥嵘当晓空。
<br>
<br>　　香炉初上日，瀑布喷成虹。久欲追尚子，况兹怀远公。
<br>
<br>　　我来限于役，未暇息微躬。淮海途将半，星霜岁欲穷。
<br>
<br>　　寄言岩栖者，毕趣当来同。
<br>
<br>　　卷159_35  「登鹿门山」孟浩然
<br>
<br>　　清晓因兴来，乘流越江岘。沙禽近方识，浦树遥莫辨。
<br>
<br>　　渐至鹿门山，山明翠微浅。岩潭多屈曲，舟楫屡回转。
<br>
<br>　　昔闻庞德公，采药遂不返。金涧饵芝X，石床卧苔藓。
<br>
<br>　　纷吾感耆旧，结揽事攀践。隐迹今尚存，高风邈已远。
<br>
<br>　　白云何时去，丹桂空偃蹇。探讨意未穷，回艇夕阳晚。
<br>
<br>　　卷159_36  「游明禅师西山兰若」孟浩然
<br>
<br>　　西山多奇状，秀出倚前楹。停午收彩翠，夕阳照分明。
<br>
<br>　　吾师住其下，禅坐证无生。结庐就嵌窟，剪苕通往行。
<br>
<br>　　谈空对樵叟，授法与山精。日暮方辞去，田园归冶城。
<br>
<br>　　卷159_37  「登望楚山最高顶」孟浩然
<br>
<br>　　山水观形胜，襄阳美会稽。最高唯望楚，曾未一攀跻。
<br>
<br>　　石壁疑削成，众山比全低。晴明试登陟，目极无端倪。
<br>
<br>　　云梦掌中小，武陵花处迷。暝还归骑下，萝月映深溪。
<br>
<br>　　卷159_38  「疾愈过龙泉寺精舍，呈易、业二公」孟浩然
<br>
<br>　　停午闻山钟，起行散愁疾。寻林采芝去，转谷松翠密。
<br>
<br>　　傍见精舍开，长廊饭僧毕。石渠流雪水，金子耀霜橘。
<br>
<br>　　竹房思旧游，过憩终永日。入洞窥石髓，傍崖采蜂蜜。
<br>
<br>　　日暮辞远公，虎溪相送出。
<br>
<br>　　卷159_39  「万山潭作」孟浩然
<br>
<br>　　垂钓坐盘石，水清心亦闲。鱼行潭树下，猿挂岛藤间。
<br>
<br>　　游女昔解佩，传闻于此山。求之不可得，沿月棹歌还。
<br>
<br>　　卷159_40  「与黄侍御北津泛舟」孟浩然
<br>
<br>　　津无蛟龙患，日夕常安流。本欲避骢马，何如同o舟。
<br>
<br>　　岂伊今日幸，曾是昔年游。莫奏琴中鹤，且随波上鸥。
<br>
<br>　　堤缘九里郭，山面百城楼。自顾躬耕者，才非管乐俦。
<br>
<br>　　闻君荐草泽，从此泛沧洲。
<br>
<br>　　卷159_41  「洗然弟竹亭」孟浩然
<br>
<br>　　吾与二三子，平生结交深。俱怀鸿鹄志，昔有Wo心。
<br>
<br>　　逸气假毫翰，清风在竹林。达是酒中趣，琴上偶然音。
<br>
<br>　　卷159_42  「山中逢道士云公」孟浩然
<br>
<br>　　春馀草木繁，耕种满田园。酌酒聊自劝，农夫安与言。
<br>
<br>　　忽闻荆山子，时出桃花源。采樵过北谷，卖药来西村。
<br>
<br>　　村烟日云夕，榛路有归客。杖策前相逢，依然是畴昔。
<br>
<br>　　邂逅欢觏止，殷勤叙离隔。谓予搏扶桑，轻举振六翮。
<br>
<br>　　奈何偶昌运，独见遗草泽。既笑接舆狂，仍怜孔丘厄。
<br>
<br>　　物情趋势利，吾道贵闲寂。偃息西山下，门庭罕人迹。
<br>
<br>　　何时还清溪，从尔炼丹液。
<br>
<br>　　卷159_43  「越中逢天台太乙子」孟浩然
<br>
<br>　　仙穴逢羽人，停舻向前拜。问余涉风水，何处远行迈。
<br>
<br>　　登陆寻天台，顺流下吴会。兹山夙所尚，安得问灵怪。
<br>
<br>　　上逼青天高，俯临沧海大。鸡鸣见日出，常觌仙人旆。
<br>
<br>　　往来赤城中，逍遥白云外。莓苔异人间，瀑布当空界。
<br>
<br>　　福庭长自然，华顶旧称最。永此从之游，何当济所届。
<br>
<br>　　卷159_44  「家园卧疾，毕太祝曜见寻」孟浩然
<br>
<br>　　伏枕旧游旷，笙簧劳梦思。平生重交结，迨此令人疑。
<br>
<br>　　冰室无暖气，炎云空赫曦。隙驹不暂驻，日听凉蝉悲。
<br>
<br>　　壮图哀未立，斑白恨吾衰。夫子自南楚，缅怀嵩汝期。
<br>
<br>　　顾予衡茅下，兼致禀物资。脱分趋庭礼，殷勤伐木诗。
<br>
<br>　　脱君车前鞅，设我园中葵。斗酒须寒兴，明朝难重持。
<br>
<br>　　卷159_45  「白云先生王迥见访」孟浩然
<br>
<br>　　闲归日无事，云卧昼不起。有客款柴扉，自云巢居子。
<br>
<br>　　居闲好芝X，采药来城市。家在鹿门山，常游涧泽水。
<br>
<br>　　手持白羽扇，脚步青芒履。闻道鹤书征，临流还洗耳。
<br>
<br>　　卷159_46  「田园作」孟浩然
<br>
<br>　　弊庐隔尘喧，惟先养恬素。卜邻近三径，植果盈千树。
<br>
<br>　　粤余任推迁，三十犹未遇。书剑时将晚，丘园日已暮。
<br>
<br>　　晨兴自多怀，昼坐常寡悟。冲天羡鸿鹄，争食羞鸡鹜。
<br>
<br>　　望断金马门，劳歌采樵路。乡曲无知己，朝端乏亲故。
<br>
<br>　　谁能为扬雄，一荐甘泉赋。
<br>
<br>　　卷159_47  「采樵作」孟浩然
<br>
<br>　　采樵人深山，山深树重叠。桥崩卧槎拥，路险垂藤接。
<br>
<br>　　日落伴将稀，山风拂萝衣。长歌负轻策，平野望烟归。
<br>
<br>　　卷159_48  「自浔阳泛舟经明海」孟浩然
<br>
<br>　　大江分九流，淼淼成水乡。舟子乘利涉，往来至浔阳。
<br>
<br>　　因之泛五湖，流浪经三湘。观涛壮枚发，吊屈痛沉湘。
<br>
<br>　　魏阙心恒在，金门诏不忘。遥怜上林雁，冰泮也回翔。
<br>
<br>　　卷159_49  「早发渔浦潭」孟浩然
<br>
<br>　　东旭早光芒，渚禽已惊聒。卧闻渔浦口，桡声暗相拨。
<br>
<br>　　日出气象分，始知江湖阔。美人常晏起，照影弄流沫。
<br>
<br>　　饮水畏惊猿，祭鱼时见獭。舟行自无闷，况值晴景豁。
<br>
<br>　　卷159_50  「经七里滩」孟浩然
<br>
<br>　　予奉垂堂诫，千金非所轻。为多山水乐，频作泛舟行。
<br>
<br>　　五岳追向子，三湘吊屈平。湖经洞庭阔，江入新安清。
<br>
<br>　　复闻严陵濑，乃在兹湍路。叠障数百里，沿洄非一趣。
<br>
<br>　　彩翠相氛氲，别流乱奔注。钓矶平可坐，苔磴滑难步。
<br>
<br>　　猿饮石下潭，鸟还日边树。观奇恨来晚，倚棹惜将暮。
<br>
<br>　　挥手弄潺，从兹洗尘虑。
<br>
<br>　　卷159_51  「岁暮海上作」孟浩然
<br>
<br>　　仲尼既云殁，余亦浮于海。昏见斗柄回，方知岁星改。
<br>
<br>　　虚舟任所适，垂钓非有待。为问乘槎人，沧洲复谁在。
<br>
<br>　　卷159_52  「南归阻雪」孟浩然
<br>
<br>　　我行滞宛许，日夕望京豫。旷野莽茫茫，乡山在何处。
<br>
<br>　　孤烟村际起，归雁天边去。积雪覆平皋，饥鹰捉寒兔。
<br>
<br>　　少年弄文墨，属意在章句。十上耻还家，裴回守归路。
<br>
<br>　　卷159_53  「听郑五值琴」孟浩然
<br>
<br>　　阮籍推名饮，清风满竹林。半酣下衫袖，拂拭龙唇琴。
<br>
<br>　　一杯弹一曲，不觉夕阳沉。予意在山水，闻之谐夙心。
<br>
<br>　　卷159_54  「同张明府清镜叹」孟浩然
<br>
<br>　　妾有盘龙镜，清光常昼发。自从生尘埃，有若雾中月。
<br>
<br>　　愁来试取照，坐叹生白发。寄语边塞人，如何久离别。
<br>
<br>　　卷159_55  「庭橘」孟浩然
<br>
<br>　　明发览群物，万木何阴森。凝霜渐渐水，庭橘似悬金。
<br>
<br>　　女伴争攀摘，摘窥碍叶深。并生怜共蒂，相示感同心。
<br>
<br>　　骨刺红罗被，香黏翠羽簪。擎来玉盘里，全胜在幽林。
<br>
<br>　　卷159_56  「早梅」孟浩然
<br>
<br>　　园中有早梅，年例犯寒开。少妇曾攀折，将归插镜台。
<br>
<br>　　犹言看不足，更欲剪刀裁。
<br>
<br>　　卷159_57  「清明即事」孟浩然
<br>
<br>　　帝里重清明，人心自愁思。车声上路合，柳色东城翠。
<br>
<br>　　花落草齐生，莺飞蝶双戏。空堂坐相忆，酌茗聊代醉。
<br>
<br>　　卷159_58  「和卢明府送郑十三还京兼寄之什」孟浩然
<br>
<br>　　昔时风景登临地，今日衣冠送别筵。醉坐自倾彭泽酒，
<br>
<br>　　思归长望白云天。洞庭一叶惊秋早，C落空嗟滞江岛。
<br>
<br>　　寄语朝廷当世人，何时重见长安道。
<br>
<br>　　卷159_59  「高阳池送朱二」孟浩然
<br>
<br>　　当昔襄阳雄盛时，山公常醉习家池。池边钓女日相随，
<br>
<br>　　妆成照影竞来窥。澄波澹澹芙蓉发，绿岸毵毵杨柳垂。
<br>
<br>　　一朝物变人亦非，四面荒凉人径稀。意气豪华何处在，
<br>
<br>　　空馀草露湿罗衣。此地朝来饯行者，翻向此中牧征马。
<br>
<br>　　征马分飞日渐斜，见此空为人所嗟。殷勤为访桃源路，
<br>
<br>　　予亦归来松子家。
<br>
<br>　　卷159_60  「鹦鹉洲送王九之江左」孟浩然
<br>
<br>　　昔登江上黄鹤楼，遥爱江中鹦鹉洲。洲势逶迤绕碧流，
<br>
<br>　　鸳鸯满滩头。滩头日落沙碛长，金沙熠熠动飙光。
<br>
<br>　　舟人牵锦缆，浣女结罗裳。月明全见芦花白，
<br>
<br>　　风起遥闻杜若香。君行采采莫相忘。
<br>
<br>　　卷159_61  「送王七尉松滋，得阳台云」孟浩然
<br>
<br>　　君不见巫山神女作行云，霏红沓翠晓氛氲。
<br>
<br>　　婵娟流入楚王梦，倏忽还随零雨分。空中飞去复飞来，
<br>
<br>　　朝朝暮暮下阳台。愁君此去为仙尉，便逐行云去不回。
<br>
<br>　　卷159_62  「夜归鹿门山歌」孟浩然
<br>
<br>　　山寺钟鸣昼已昏，渔梁渡头争渡喧。人随沙路向江村，
<br>
<br>　　余亦乘舟归鹿门。鹿门月照开烟树，忽到庞公栖隐处。
<br>
<br>　　岩扉松径长寂寥，惟有幽人夜来去。
<br>
<br>　　卷159_63  「长乐宫」孟浩然
<br>
<br>　　秦城旧来称窈窕，汉家更衣应不少。红粉邀君在何处，
<br>
<br>　　青楼苦夜长难晓。长乐宫中钟暗来，可怜歌舞惯相催。
<br>
<br>　　欢娱此事今寂寞，惟有年年陵树哀。
<br>
<br>　　卷159_64  「示孟郊」孟浩然
<br>
<br>　　蔓草蔽极野，兰芝结孤根。众音何其繁，伯牙独不喧。
<br>
<br>　　当时高深意，举世无能分。钟期一见知，山水千秋闻。
<br>
<br>　　尔其保静节，薄俗徒云云。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
