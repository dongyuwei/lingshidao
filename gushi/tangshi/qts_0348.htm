<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百四十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷三百四十八
<br>
<br>　　卷348_1  「公子行」陈羽
<br>
<br>　　金羁白面郎，何处蹋青来。马娇郎半醉，躞蹀望楼台。
<br>
<br>　　似见楼上人，玲珑窗户开。隔花闻一笑，落日不知回。
<br>
<br>　　卷348_2  「古意」陈羽
<br>
<br>　　十三学绣罗衣裳，自怜红袖闻馨香。人言此是嫁时服，
<br>
<br>　　含笑不刺双鸳鸯。郎年十九髭未生，拜官天下闻郎名。
<br>
<br>　　车马骈阗贺门馆，自然不失为公卿。是时妾家犹未贫，
<br>
<br>　　兄弟出入双车轮。繁华全盛两相敌，与郎年少为婚姻。
<br>
<br>　　郎家居近御沟水，豪门客尽蹑珠履。雕盘酒器常不干，
<br>
<br>　　晓入中厨妾先起。姑嫜严肃有规矩，小姑娇憨意难取。
<br>
<br>　　朝参暮拜白玉堂，绣衣著尽黄金缕。妾貌渐衰郎渐薄，
<br>
<br>　　时时强笑意索寞。知郎本来无岁寒，几回掩泪看花落。
<br>
<br>　　妾年四十丝满头，郎年五十封公侯。男儿全盛日忘旧，
<br>
<br>　　银床羽帐空飕v.庭花红遍蝴蝶飞，看郎佩玉下朝时。
<br>
<br>　　归来略略不相顾，却令侍婢生光辉。郎恨妇人易衰老，
<br>
<br>　　妾亦恨深不忍道。看郎强健能几时，年过六十还枯槁。
<br>
<br>　　卷348_3  「长相思」陈羽
<br>
<br>　　相思长相思，相思无限极。相思苦相思，相思损容色。
<br>
<br>　　容色真可惜，相思不可彻。日日长相思，相思肠断绝。
<br>
<br>　　肠断绝，泪还续，闲人莫作相思曲。
<br>
<br>　　卷348_4  「送戴端公赴容州」陈羽
<br>
<br>　　分命诸侯重，葳蕤绣服香。八蛮治险阻，千骑蹋繁霜。
<br>
<br>　　山断旌旗出，天晴剑光。还将小戴礼，远出化南方。
<br>
<br>　　卷348_5  「送殷华之洪州」陈羽
<br>
<br>　　离堂悲楚调，君奏豫章行。愁处雪花白，梦中江水清。
<br>
<br>　　扣船歌月色，避浪宿猿声。还作经年别，相思湖草生。
<br>
<br>　　卷348_6  「春日晴原野望」陈羽
<br>
<br>　　东风吹暖气，消散入晴天。渐变池塘色，欲生杨柳烟。
<br>
<br>　　蒙茸花向月，潦倒客经年。乡思应愁望，江湖春水连。
<br>
<br>　　卷348_7  「湘妃怨」陈羽
<br>
<br>　　舜欲省蛮陬，南巡非逸游。九山沉白日，二女泣沧洲。
<br>
<br>　　目极楚云断，恨连湘水流。至今闻鼓瑟，咽绝不胜愁。
<br>
<br>　　卷348_8  「冬晚送友人使西蕃」陈羽
<br>
<br>　　驿使向天西，巡羌复入氐。玉关晴有雪，砂碛雨无泥。
<br>
<br>　　落泪军中笛，惊眠塞上鸡。逢春乡思苦，万里草萋萋。
<br>
<br>　　卷348_9  「春园即事」陈羽
<br>
<br>　　水隔群物远，夜深风起频。霜中千树橘，月下五湖人。
<br>
<br>　　听鹤忽忘寝，见山如得邻。明年还到此，共看洞庭春。
<br>
<br>　　卷348_10  「送友人及第归江东」陈羽
<br>
<br>　　五陵春色泛花枝，心醉花前远别离。落羽耻为关右客，
<br>
<br>　　成名空羡里中儿。都门雨歇愁分处，山店灯残梦到时。
<br>
<br>　　家住洞庭多钓伴，因来相贺话相思。
<br>
<br>　　卷348_11  「梓州与温商夜别（一作夜别温商梓州）」陈羽
<br>
<br>　　凤凰城里花时别，玄武江边月下逢。客舍莫辞先买酒，
<br>
<br>　　相门曾忝共登龙。迎风骚屑千家竹，隔水悠扬午夜钟。
<br>
<br>　　明日又行西蜀路，不堪天际远山重。
<br>
<br>　　卷348_12  「长安卧病秋夜言怀」陈羽
<br>
<br>　　九重门锁禁城秋，月过南宫渐映楼。紫陌夜深槐露滴，
<br>
<br>　　碧空云尽火星流。风清刻漏传三殿，甲第歌钟乐五侯。
<br>
<br>　　楚客病来乡思苦，寂寥灯下不胜愁。
<br>
<br>　　卷348_13  「喜雪上窦相公（一作朱湾诗）」陈羽
<br>
<br>　　千门万户雪花浮，点点无声落瓦沟。全似玉尘销更积，
<br>
<br>　　半成冰水结还流。光添曙色连天远，轻逐春风绕玉楼。
<br>
<br>　　平地已沾盈尺润，年丰须荷富人侯。
<br>
<br>　　卷348_14  「宴杨驸马山亭（一作朱湾诗）」陈羽
<br>
<br>　　垂杨拂岸草茸茸，绣户窗前花影重。下玉盘红缕细，
<br>
<br>　　酒开金瓮绿醅x.中朝驸马何平叔，南国词人陆士龙。
<br>
<br>　　落日泛舟同醉处，回潭百丈映千峰。
<br>
<br>　　卷348_15  「西蜀送许中庸归秦赴举」陈羽
<br>
<br>　　春色华阳国，秦人此别离。驿楼横水影，乡路入花枝。
<br>
<br>　　日暖莺飞好，山晴马去迟。剑门当石隘，栈阁入云危。
<br>
<br>　　独鹤心千里，贫交酒一卮。桂条攀偃蹇，兰叶藉参差。
<br>
<br>　　旅梦惊蝴蝶，残芳怨子规。碧霄今夜月，惆怅上峨嵋。
<br>
<br>　　卷348_16  「小苑春望宫池柳色（一作御沟新柳）」陈羽
<br>
<br>　　宛宛如丝柳，含黄一望新。未成沟上暗，且向日边春。
<br>
<br>　　袅娜方遮水，低迷欲醉人。托空芳郁郁，逐溜影鳞鳞。
<br>
<br>　　弄水滋宵露，垂枝染夕尘。夹堤连太液，还似映天津。
<br>
<br>　　卷348_17  「中秋夜临镜湖望月」陈羽
<br>
<br>　　镜里秋宵望，湖平月彩深。圆光珠入浦，浮照鹊惊林。
<br>
<br>　　澹动光还碎，婵娟影不沉。远时生岸曲，空处落波心。
<br>
<br>　　迥彻轮初满，孤明魄未侵。桂枝如可折，何惜夜登临。
<br>
<br>　　卷348_18  「江上愁思二首」陈羽
<br>
<br>　　江上翁开门，开门向衰草。只知愁子孙，不觉生涯老。
<br>
<br>　　江上草茎枯，茎枯叶复焦。那堪芳意尽，夜夜没寒潮。
<br>
<br>　　卷348_19  「梁城老人怨（一作司空曙诗）」陈羽
<br>
<br>　　朝为耕种人，暮作刀枪鬼。相看父子血，共染城濠水。
<br>
<br>　　卷348_20  「送灵一上人」陈羽
<br>
<br>　　十年劳远别，一笑喜相逢。又上青山去，青山千万重。
<br>
<br>　　卷348_21  「经夫差庙」陈羽
<br>
<br>　　姑苏城畔千年木，刻作夫差庙里神。
<br>
<br>　　冠盖寂寥尘满室，不知箫鼓乐何人。
<br>
<br>　　卷348_22  「九月十日即事」陈羽
<br>
<br>　　汉江天外东流去，巴塞连山万里秋。
<br>
<br>　　节过重阳人病起，一枝残菊不胜愁。
<br>
<br>　　卷348_23  「夏日宴九华池赠主人」陈羽
<br>
<br>　　池上凉台五月凉，百花开尽水芝香。
<br>
<br>　　黄金买酒邀诗客，醉倒檐前青玉床。
<br>
<br>　　卷348_24  「长安早春言志」陈羽
<br>
<br>　　九衢日暖树苍苍，万里吴人忆水乡。
<br>
<br>　　汉主未曾亲羽猎，不知将底谏君王。
<br>
<br>　　卷348_25  「读苏属国传」陈羽
<br>
<br>　　天山西北居延海，沙塞重重不见春。
<br>
<br>　　肠断帝乡遥望日，节旄零落汉家臣。
<br>
<br>　　卷348_26  「吴城览古」陈羽
<br>
<br>　　吴王旧国水烟空，香径无人兰叶红。
<br>
<br>　　春色似怜歌舞地，年年先发馆娃宫。
<br>
<br>　　卷348_27  「犍为城下夜泊闻夷歌」陈羽
<br>
<br>　　犍为城下路，空冢滩西贾客舟。
<br>
<br>　　此夜可怜江上月，夷歌铜鼓不胜愁。
<br>
<br>　　卷348_28  「和王中丞使君春日过高评事幽居」陈羽
<br>
<br>　　风光满路旗幡出，林下高人待使君。
<br>
<br>　　笑藉紫兰相向醉，野花千树落纷纷。
<br>
<br>　　卷348_29  「和王中丞中和日」陈羽
<br>
<br>　　节应中和天地晴，繁弦叠鼓动高城。
<br>
<br>　　汉家分刺诸侯贵，一曲阳春江水清。
<br>
<br>　　卷348_30  「同韦中丞花下夜饮赠歌人」陈羽
<br>
<br>　　银烛煌煌半醉人，娇歌宛转动朱唇。
<br>
<br>　　繁花落尽春风里，绣被郎官不负春。
<br>
<br>　　卷348_31  「若耶溪逢陆澧」陈羽
<br>
<br>　　溪上春晴聊看竹，谁言驿使此相逢。
<br>
<br>　　担簦蹑屐仍多病，笑杀云间陆士龙。
<br>
<br>　　卷348_32  「夜泊荆溪」陈羽
<br>
<br>　　小雪已晴芦叶暗，长波乍急鹤声嘶。
<br>
<br>　　孤舟一夜宿流水，眼看山头月落溪。
<br>
<br>　　卷348_33  「南山别僧」陈羽
<br>
<br>　　惆怅人间多别离，梅花满眼独行时。
<br>
<br>　　无家度日多为客，欲共山僧何处期。
<br>
<br>　　卷348_34  「戏题山居二首」陈羽
<br>
<br>　　云盖秋松幽洞近，水穿危石乱山深。
<br>
<br>　　门前自有千竿竹，免向人家看竹林。
<br>
<br>　　虽有柴门长不关，片云高木共身闲。
<br>
<br>　　犹嫌住久人知处，见欲移居更上山。
<br>
<br>　　卷348_35  「山中秋夜喜周士闲见过」陈羽
<br>
<br>　　青山高处上不易，白云深处行亦难。
<br>
<br>　　留君不宿对秋月，莫厌山空泉石寒。
<br>
<br>　　卷348_36  「过栎阳山G」陈羽
<br>
<br>　　众草穿沙芳色齐，蹋莎行草过春溪。
<br>
<br>　　闲云相引上山去，人到山头云却低。
<br>
<br>　　卷348_37  「姑苏台怀古」陈羽
<br>
<br>　　忆昔吴王争霸日，歌钟满地上高台。
<br>
<br>　　三千宫女看花处，人尽台崩花自开。
<br>
<br>　　卷348_38  「将归旧山留别」陈羽
<br>
<br>　　相共游梁今独还，异乡摇落忆空山。
<br>
<br>　　信陵死后无公子，徒向夷门学抱关。
<br>
<br>　　卷348_39  「游洞灵观」陈羽
<br>
<br>　　初访西城礼少君，独行深入洞天云。
<br>
<br>　　风吹青桂寒花落，香绕仙坛处处闻。
<br>
<br>　　卷348_40  「旅次沔阳，闻克复，而用师者穷兵黩武，因书简之」陈羽
<br>
<br>　　江上烟消汉水清，王师大破绿林兵。
<br>
<br>　　干戈用尽人成血，韩信空传壮士名。
<br>
<br>　　卷348_41  「湘君祠（一作湘妃怨）」陈羽
<br>
<br>　　二妃怨处云沉沉，二妃哭处湘水深。
<br>
<br>　　商人酒滴庙前草，萧索风生斑竹林。
<br>
<br>　　卷348_42  「送辛吉甫常州觐省」陈羽
<br>
<br>　　西去兰陵家不远，到家还及采兰时。
<br>
<br>　　新年送客我为客，惆怅门前黄柳丝。
<br>
<br>　　卷348_43  「题舞花山大师遗居」陈羽
<br>
<br>　　西过流沙归路长，一生遗迹在东方。
<br>
<br>　　空堂寂寞闭灯影，风动四山松柏香。
<br>
<br>　　卷348_44  「广陵秋夜对月即事」陈羽
<br>
<br>　　霜落寒空月上楼，月中歌吹满扬州。
<br>
<br>　　相看醉舞倡楼月，不觉隋家陵树秋。
<br>
<br>　　卷348_45  「早秋核送人归越」陈羽
<br>
<br>　　凉叶萧萧生远风，晓鸦飞度望春宫。
<br>
<br>　　越人归去一摇首，肠断马嘶秋水东。
<br>
<br>　　卷348_46  「小江驿送陆侍御归湖上山」陈羽
<br>
<br>　　鹤唳天边秋水空，荻花芦叶起西风。
<br>
<br>　　今夜渡江何处宿，会稽山在月明中。
<br>
<br>　　卷348_47  「送李德舆归穿石洞山居」陈羽
<br>
<br>　　乌巾年少归何处，一片彩霞仙洞中。
<br>
<br>　　惆怅别时花似雪，行人不肯醉春风。
<br>
<br>　　卷348_48  「酬幽居闲上人喜及第后见赠」陈羽
<br>
<br>　　九霄心在劳相问，四十年间岂足惊。
<br>
<br>　　风动自然云出岫，高僧不用笑浮生。
<br>
<br>　　卷348_49  「洛下赠彻公」陈羽
<br>
<br>　　天竺沙门洛下逢，请为同社笑相容。
<br>
<br>　　支颐忽望碧云里，心爱嵩山第几重。
<br>
<br>　　卷348_50  「观朱舍人归葬吴中」陈羽
<br>
<br>　　翩翩绛砗流上，行引东归万里魂。
<br>
<br>　　几处州人临水哭，共看遗草有王言。
<br>
<br>　　卷348_51  「题清镜寺留别」陈羽
<br>
<br>　　路入千山愁自知，雪花撩乱压松枝。
<br>
<br>　　世人并道离别苦，谁信山僧轻别离。
<br>
<br>　　卷348_52  「从军行」陈羽
<br>
<br>　　海畔风吹冻泥裂，枯桐叶落枝梢折。
<br>
<br>　　横笛闻声不见人，红旗直上天山雪。
<br>
<br>　　卷348_53  「宿淮阴作」陈羽
<br>
<br>　　秋灯点点淮阴市，楚客联樯宿淮水。
<br>
<br>　　夜深风起鱼鳖腥，韩信祠堂明月里。
<br>
<br>　　卷348_54  「春日南山行」陈羽
<br>
<br>　　处处看山不可行，野花相向笑无成。
<br>
<br>　　长嫌为客过州县，渐被时人识姓名。
<br>
<br>　　卷348_55  「步虚词二首」陈羽
<br>
<br>　　汉武清斋读鼎书，太官扶上画云车。
<br>
<br>　　坛上月明宫殿闭，仰看星斗礼空虚。
<br>
<br>　　楼殿层层阿母家，昆仑山顶驻红霞。
<br>
<br>　　笙歌出见穆天子，相引笑看琪树花。
<br>
<br>　　卷348_56  「襄阳过孟浩然旧居」陈羽
<br>
<br>　　襄阳城郭春风起，汉水东流去不还。
<br>
<br>　　孟子死来江树老，烟霞犹在鹿门山。
<br>
<br>　　卷348_57  「送友人游嵩山」陈羽
<br>
<br>　　嵩山归路绕天坛，雪影松声满谷寒。
<br>
<br>　　君见九龙潭上月，莫辞清夜访袁安。
<br>
<br>　　卷348_58  「伏翼西洞送夏方庆」陈羽
<br>
<br>　　洞里春晴花正开，看花出洞几时回。
<br>
<br>　　殷勤好去武陵客，莫引世人相逐来。
<br>
<br>　　卷348_59  「赠人」陈羽
<br>
<br>　　或棹孤舟或杖藜，寻常适意钓长溪。
<br>
<br>　　草堂竹径在何处，落日孤烟寒渚西。
<br>
<br>　　卷348_60  「句」陈羽
<br>
<br>　　稚子新能编笋笠，山妻旧解补荷衣。秋山隔岸清猿叫，
<br>
<br>　　湖水当门白鸟飞。（见《锦绣万花谷》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
