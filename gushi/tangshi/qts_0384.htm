<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百八十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷三百八十四
<br>
<br>　　卷384_1  「蓟北旅思（一作送远人）」张籍
<br>
<br>　　日日望乡国，空歌白苎词。长因送人处，忆得别家时。
<br>
<br>　　失意还独语，多愁只自知。客亭门外柳，折尽向南枝。
<br>
<br>　　卷384_2  「江南春」张籍
<br>
<br>　　江南杨柳春，日暖地无尘。渡口过新雨，夜来生白O.
<br>
<br>　　晴沙鸣乳燕，芳树醉游人。向晚青山下，谁家祭水神。
<br>
<br>　　卷384_3  「西楼望月」张籍
<br>
<br>　　城西楼上月，复是雪晴时。寒夜共来望，思乡独下迟。
<br>
<br>　　幽光落水堑，净色在霜枝。明日千里去，此中还别离。
<br>
<br>　　卷384_4  「别鹤」张籍
<br>
<br>　　双鹤出云G，分飞各自迷。空巢在松顶，折羽落红泥。
<br>
<br>　　寻水终不饮，逢林亦未栖。别离应易老，万里雨凄凄。
<br>
<br>　　卷384_5  「江陵孝女」张籍
<br>
<br>　　孝女独垂发，少年唯一身。无家空托墓，主祭不从人。
<br>
<br>　　相吊有行客，起庐无旧邻。江头闻哭处，寂寂楚花春。
<br>
<br>　　卷384_6  「山中古祠」张籍
<br>
<br>　　春草空祠墓，荒林唯鸟飞。记年碑石在，经乱祭人稀。
<br>
<br>　　野鼠缘朱帐，阴尘盖画衣。近门潭水黑，时见宿龙归。
<br>
<br>　　卷384_7  「渔阳将」张籍
<br>
<br>　　塞深沙草白，都护领燕兵。放火烧奚帐，分旗筑汉城。
<br>
<br>　　下营看岭势，寻雪觉人行。更向桑干北，擒生问碛名。
<br>
<br>　　卷384_8  「听夜泉」张籍
<br>
<br>　　细泉深处落，夜久渐闻声。独起出门听，欲寻当涧行。
<br>
<br>　　还疑隔林远，复畏有风生。月下长来此，无人亦到明。
<br>
<br>　　卷384_9  「送南迁客」张籍
<br>
<br>　　去去远迁客，瘴中衰病身。青山无限路，白首不归人。
<br>
<br>　　海国战骑象，蛮州市用银。一家分几处，谁见日南春。
<br>
<br>　　卷384_10  「蓟北春怀」张籍
<br>
<br>　　渺渺水云外，别来音信稀。因逢过江使，却寄在家衣。
<br>
<br>　　问路更愁远，逢人空说归。今朝蓟城北，又见塞鸿飞。
<br>
<br>　　卷384_11  「思远人（一作寄远客）」张籍
<br>
<br>　　野桥春水清，桥上送君行。去去人应老，年年草自生。
<br>
<br>　　出门看远道，无信向边城。杨柳别离处，秋蝉今复鸣。
<br>
<br>　　卷384_12  「赠同溪客」张籍
<br>
<br>　　幽居得相近，烟景每寥寥。共伐临G树，因为过水桥。
<br>
<br>　　自教青鹤舞，分采紫芝苗。更爱南峰住，寻君路恐遥。
<br>
<br>　　卷384_13  「望行人（一作秋闺）」张籍
<br>
<br>　　秋风窗下起，旅雁向南飞。日日出门望，家家行客归。
<br>
<br>　　无因见边使，空待寄寒衣。独倚青楼暮，烟深鸟雀稀。
<br>
<br>　　卷384_14  「送宫人入道」张籍
<br>
<br>　　旧宠昭阳里，寻仙此最稀。名初出宫籍，身未称霞衣。
<br>
<br>　　已别歌舞贵，长随鸾鹤飞。中官看入洞，空驾玉轮归。
<br>
<br>　　卷384_15  「送越客」张籍
<br>
<br>　　见说孤帆去，东南到会稽。春云剡溪口，残月镜湖西。
<br>
<br>　　水鹤沙边立，山鼯竹里啼。谢家曾住处，烟洞入应迷。
<br>
<br>　　卷384_16  「赠辟谷者」张籍
<br>
<br>　　学得餐霞法，逢人与小还。身轻曾试鹤，力弱未离山。
<br>
<br>　　无食犬犹在，不耕牛自闲。朝朝空漱水，叩齿草堂间。
<br>
<br>　　卷384_17  「思江南旧游」张籍
<br>
<br>　　江皋三月时，花发石楠枝。归客应无数，春山自不知。
<br>
<br>　　独行愁道远，回信畏家移。杨柳东西渡，茫茫欲问谁。
<br>
<br>　　卷384_18  「夜到渔家（一作宿渔家）」张籍
<br>
<br>　　渔家在江口，潮水入柴扉。行客欲投宿，主人犹未归。
<br>
<br>　　竹深村路远，月出钓船稀。遥见寻沙岸，春风动草衣。
<br>
<br>　　卷384_19  「送远使」张籍
<br>
<br>　　扬旌过陇头，陇水向西流。塞路依山远，戍城逢笛秋。
<br>
<br>　　寒沙阴漫漫，疲马去悠悠。为问征行将，谁封定远侯。
<br>
<br>　　卷384_20  「不食姑（一作赠山中女道士）」张籍
<br>
<br>　　几年山里住，已作绿毛身。护气常稀语，存思自见神。
<br>
<br>　　养龟同不食，留药任生尘。要问西王母，仙中第几人。
<br>
<br>　　卷384_21  「古苑杏花」张籍
<br>
<br>　　废苑杏花在，行人愁到时。独开新堑底，半露旧烧枝。
<br>
<br>　　晚色连荒辙，低阴覆折碑。茫茫古陵下，春尽又谁知。
<br>
<br>　　卷384_22  「送流人」张籍
<br>
<br>　　独向长城北，黄云暗塞天。流名属边将，旧业作公田。
<br>
<br>　　拥雪添军垒，收冰当井泉。知君住应老，须记别乡年。
<br>
<br>　　卷384_23  「宿临江驿（一作宿江上，一作宿溪中驿）」张籍
<br>
<br>　　楚驿南渡口，夜深来客稀。月明见潮上，江静觉鸥飞。
<br>
<br>　　旅宿今已远，此行殊未归。离家久无信，又听捣寒衣。
<br>
<br>　　卷384_24  「送蛮客」张籍
<br>
<br>　　借问炎州客，天南几日行。江连恶G路，山绕夜郎城。
<br>
<br>　　柳叶瘴云湿，桂丛蛮鸟声。知君却回日，记得海花名。
<br>
<br>　　卷384_25  「襄国别友」张籍
<br>
<br>　　晓色荒城下，相看秋草时。独游无定计，不欲道来期。
<br>
<br>　　别处去家远，愁中驱马迟。归人渡烟水，遥映野棠枝。
<br>
<br>　　卷384_26  「送远客」张籍
<br>
<br>　　南原相送处，秋水草还生。同作忆乡客，如今分路行。
<br>
<br>　　因谁寄归信，渐远问前程。明日重阳节，无人上古城。
<br>
<br>　　卷384_27  「山中赠日南僧」张籍
<br>
<br>　　独向双峰老，松门闭两崖。翻经上蕉叶，挂衲落藤花。
<br>
<br>　　L石新开井，穿林自种茶。时逢海南客，蛮语问谁家。
<br>
<br>　　卷384_28  「征西将」张籍
<br>
<br>　　黄沙北风起，半夜又翻营。战马雪中宿，探人冰上行。
<br>
<br>　　深山旗未展，阴碛鼓无声。几道征西将，同收碎叶城。
<br>
<br>　　卷384_29  「寄友人」张籍
<br>
<br>　　忆在江南日，同游三月时。采茶寻远涧，斗鸭向春池。
<br>
<br>　　送客沙头宿，招僧竹里棋。如今各千里，无计得相随。
<br>
<br>　　卷384_30  「送防秋将」张籍
<br>
<br>　　白首征西将，犹能射戟支。元戎选部曲，军吏换旌旗。
<br>
<br>　　逐虏招降远，开边旧垒移。重收陇外地，应似汉家时。
<br>
<br>　　卷384_31  「律僧」张籍
<br>
<br>　　苦行长不出，清羸最少年。持斋唯一食，讲律岂曾眠。
<br>
<br>　　避草每移径，滤虫还入泉。从来天竺法，到此几人传。
<br>
<br>　　卷384_32  「山中秋夜」张籍
<br>
<br>　　寂寂山景静，幽人归去迟。横琴当月下，压酒及花时。
<br>
<br>　　冷露湿茆屋，暗泉冲竹篱。西峰采药伴，此夕恨无期。
<br>
<br>　　卷384_33  「送南客」张籍
<br>
<br>　　行路雨修修，青山尽海头。天涯人去远，岭北水空流。
<br>
<br>　　夜市连铜柱，巢居属象州。来时旧相识，谁向日南游。
<br>
<br>　　卷384_34  「宿江店」张籍
<br>
<br>　　野店临西浦，门前有橘花。停灯待贾客，卖酒与渔家。
<br>
<br>　　夜静江水白，路回山月斜。闲寻泊船处，潮落见平沙。
<br>
<br>　　卷384_35  「岭表逢故人」张籍
<br>
<br>　　过岭万馀里，旅游经此稀。相逢去家远，共说几时归。
<br>
<br>　　海上见花发，瘴中唯鸟飞。炎州望乡伴，自识北人衣。
<br>
<br>　　卷384_36  「出塞（一作塞上曲）」张籍
<br>
<br>　　秋塞雪初下，将军远出师。分营长记火，放马不收旗。
<br>
<br>　　月冷边帐湿，沙昏夜探迟。征人皆白首，谁见灭胡时。
<br>
<br>　　卷384_37  「寄紫阁隐者」张籍
<br>
<br>　　紫阁气沉沉，先生住处深。有人时得见，无路可相寻。
<br>
<br>　　夜鹿伴茅屋，秋猿守栗林。唯应采灵药，更不别营心。
<br>
<br>　　卷384_38  「夜宿黑灶溪」张籍
<br>
<br>　　夜到碧溪里，无人秋月明。逢幽更移宿，取伴亦探行。
<br>
<br>　　花下红泉色，云西乳鹤声。明朝记归处，石上自书名。
<br>
<br>　　卷384_39  「古树」张籍
<br>
<br>　　古树枝柯少，枯来复几春。露根堪系马，空腹定藏人。
<br>
<br>　　蠹节莓苔老，烧痕霹雳新。若当江浦上，行客祭为神。
<br>
<br>　　卷384_40  「送徐先生归蜀」张籍
<br>
<br>　　日暮远归处，云间仙观钟。唯持青玉牒，独立碧鸡峰。
<br>
<br>　　阴涧长收乳，寒泉旧养龙。几时因卖药，得向海边逢。
<br>
<br>　　卷384_41  「隐者」张籍
<br>
<br>　　先生已得道，市井亦容身。救病自行药，得钱多与人。
<br>
<br>　　问年长不定，传法又非真。每见邻家说，时闻使鬼神。
<br>
<br>　　卷384_42  「送友人归山」张籍
<br>
<br>　　出山成北首，重去结茅庐。移石修废井，扫龛盛旧书。
<br>
<br>　　开田留杏树，分洞与僧居。长在幽峰里，樵人见亦疏。
<br>
<br>　　卷384_43  「溪西亭晚望（一作溪远望）」张籍
<br>
<br>　　水碧悠悠，西亭柳岸头。夕阴生远岫，斜照逐回流。
<br>
<br>　　此地动归思，逢人方倦游。吴兴耆旧尽，空见白O洲。
<br>
<br>　　卷384_44  「哭山中友人」张籍
<br>
<br>　　入云遥便哭，山友隔今生。绕墓招魂魄，镌岩记姓名。
<br>
<br>　　犬因无主善，鹤为见人鸣。长说能尸解，多应别路行。
<br>
<br>　　卷384_45  「答僧拄杖」张籍
<br>
<br>　　灵藤为拄杖，白净色如银。得自高僧手，将扶病客身。
<br>
<br>　　春游不骑马，夜会亦呈人。持此归山去，深宜戴角巾。
<br>
<br>　　卷384_46  「灵都观李道士」张籍
<br>
<br>　　仙观雨来静，绕房琼草春。素书天上字，花洞古时人。
<br>
<br>　　泥灶煮灵液，扫坛朝玉真。几回游阆苑，青节亦随身。
<br>
<br>　　卷384_47  「送韦评事归华阴」张籍
<br>
<br>　　三峰西面住，出见世人稀。老大谁相识，j惶又独归。
<br>
<br>　　扫窗秋菌落，开箧夜蛾飞。若向云中伴，还应着褐衣。
<br>
<br>　　卷384_48  「送闽僧」张籍
<br>
<br>　　几夏京城住，今朝独远归。修行四分律，护净七条衣。
<br>
<br>　　G寺黄橙熟，沙田紫芋肥。九龙潭上路，同去客应稀。
<br>
<br>　　卷384_49  「送海南客归旧岛」张籍
<br>
<br>　　海上去应远，蛮家云岛孤。竹船来桂浦，山市卖鱼须。
<br>
<br>　　入国自献宝，逢人多赠珠。却归春洞口，斩象祭天吴。
<br>
<br>　　卷384_50  「登咸阳北寺楼（一作登感化寺楼）」张籍
<br>
<br>　　高秋原上寺，下马一登临。渭水西来直，秦山南向深。
<br>
<br>　　旧宫人不住，荒碣路难寻。日暮凉风起，萧条多远心。
<br>
<br>　　卷384_51  「送新罗使」张籍
<br>
<br>　　万里为朝使，离家今几年。应知旧行路，却上远归船。
<br>
<br>　　夜泊避蛟窟，朝炊求岛泉。悠悠到乡国，远望海西天。
<br>
<br>　　卷384_52  「宿广德寺寄从舅」张籍
<br>
<br>　　古寺客堂空，开帘四面风。移床动栖鹤，停烛聚飞虫。
<br>
<br>　　闲卧逐凉处，远愁生静中。林西微月色，思与宁家同。
<br>
<br>　　卷384_53  「宿邯郸馆寄马磁州（一作宿邯郸寄磁州友人）」张籍
<br>
<br>　　孤客到空馆，夜寒愁卧迟。虽沽主人酒，不似在家时。
<br>
<br>　　几宿得欢笑，如今成别离。明朝行更远，回望隔山陂。
<br>
<br>　　卷384_54  「舟行寄李湖州」张籍
<br>
<br>　　客愁无次第，川路重辛勤。藻密行舟涩，湾多转楫频。
<br>
<br>　　薄游空感惠，失计自怜贫。赖有汀洲句，时时慰远人。
<br>
<br>　　卷384_55  「送闲师归江南」张籍
<br>
<br>　　遍住江南寺，随缘到上京。多生修律业，外学得诗名。
<br>
<br>　　讲殿偏追入，斋家别请行。青枫乡路远，几日尽归程。
<br>
<br>　　卷384_56  「游襄阳山寺」张籍
<br>
<br>　　秋色江边路，烟霞若有期。寺贫无利施，僧老足慈悲。
<br>
<br>　　薜荔侵禅窟，虾蟆占浴池。闲游殊未遍，即是下山时。
<br>
<br>　　卷384_57  「登城寄王秘书建」张籍
<br>
<br>　　闻君鹤岭住，西望日依依。远客偏相忆，登城独不归。
<br>
<br>　　十年为道侣，几处共柴扉。今日烟霞外，人间得见稀。
<br>
<br>　　卷384_58  「送从弟戴玄往苏州」张籍
<br>
<br>　　杨柳阊门路，悠悠水岸斜。乘舟向山寺，着屐到渔家。
<br>
<br>　　夜月红柑树，秋风白藕花。江天诗景好，回日莫令赊。
<br>
<br>　　卷384_59  「送朱庆馀及第归越」张籍
<br>
<br>　　东南归路远，几日到乡中。有寺山皆遍，无家水不通。
<br>
<br>　　湖声莲叶雨，野气稻花风。州县知名久，争邀与客同。
<br>
<br>　　卷384_60  「过贾岛野居」张籍
<br>
<br>　　青门坊外住，行坐见南山。此地去人远，知君终日闲。
<br>
<br>　　蛙声篱落下，草色户庭间。好是经过处，唯愁暮独还。
<br>
<br>　　卷384_61  「酬韩庶子」张籍
<br>
<br>　　西街幽僻处，正与懒相宜。寻寺独行远，借书常送迟。
<br>
<br>　　家贫无易事，身病足闲时。寂寞谁相问，只应君自知。
<br>
<br>　　卷384_62  「赠姚合少府」张籍
<br>
<br>　　病来辞赤县，案上有丹经。为客烧茶灶，教儿扫竹亭。
<br>
<br>　　诗成添旧卷，酒尽卧空瓶。阙下今遗逸，谁瞻隐士星。
<br>
<br>　　卷384_63  「送僧游五台兼谒李司空（作送颢法师往太原兼谒李司空）」张籍
<br>
<br>　　远去见双节，因行上五台。化楼侵晓出，雪路向春开。
<br>
<br>　　边寺连峰去，胡儿听法来。定知巡礼后，解夏始应回。
<br>
<br>　　卷384_64  「送郑秀才归宁」张籍
<br>
<br>　　桂楫彩为衣，行当令节归。夕潮迷浦远，昼雨见人稀。
<br>
<br>　　野芰到时熟，江鸥泊处飞。离琴一奏罢，山雨霭馀晖。
<br>
<br>　　卷384_65  「送李评事游越」张籍
<br>
<br>　　未习风尘事，初为吴越游。露沾湖草晚，日照海山秋。
<br>
<br>　　梅市门何在，兰亭水尚流。西陵待潮处，知汝不胜愁。
<br>
<br>　　卷384_66  「夏日闲居」张籍
<br>
<br>　　无事门多闭，偏知夏日长。早蝉声寂寞，新竹气清凉。
<br>
<br>　　闲对临书案，看移晒药床。自怜归未得，犹寄在班行。
<br>
<br>　　卷384_67  「闲居」张籍
<br>
<br>　　东城南陌尘，紫矣胫炻帧＞∷滴薅嗍拢能闲有几人。
<br>
<br>　　唯教推甲子，不信守庚申。谁见衡门里，终朝自在贫。
<br>
<br>　　卷384_68  「寄昭应王中丞」张籍
<br>
<br>　　借得街西宅，开门渭水头。长贫唯要健，渐老不禁愁。
<br>
<br>　　独凭藤书案，空悬竹酒钩。春风石瓮寺，作意共君游。
<br>
<br>　　卷384_69  「酬孙洛阳」张籍
<br>
<br>　　家贫相远住，斋馆入时稀。独坐看书卷，闲行著褐衣。
<br>
<br>　　早蝉庭笋老，新雨径莎肥。各离争名地，无人见是非。
<br>
<br>　　卷384_70  「送人任济阴（一作送人往济南）」张籍
<br>
<br>　　黄绶在腰下，知君非旅行。将书报旧里，留褐与诸生。
<br>
<br>　　赠别尽沽酒，惜欢多出城。春风济水上，候吏听车声。
<br>
<br>　　卷384_71  「晚春过崔驸马东园」张籍
<br>
<br>　　闲园多好风，不意在街东。早早诗名远，长长酒性同。
<br>
<br>　　竹香新雨后，莺语落花中。莫遣经过少，年光渐觉空。
<br>
<br>　　卷384_72  「夏日闲居」张籍
<br>
<br>　　多病逢迎少，闲居又一年。药看辰日合，茶过卯时煎。
<br>
<br>　　草长晴来地，虫飞晚后天。此时幽梦远，不觉到山边。
<br>
<br>　　卷384_73  「晚秋闲居」张籍
<br>
<br>　　独坐高秋晚，萧条足远思。家贫常畏客，身老转怜儿。
<br>
<br>　　万种尽闲事，一生能几时。从来疏懒性，应只有僧知。
<br>
<br>　　卷384_74  「和陆司业习静寄所知」张籍
<br>
<br>　　幽室独焚香，清晨下未央。山开登竹阁，僧到出茶床。
<br>
<br>　　收拾新琴谱，封题旧药方。逍遥无别事，不似在班行。
<br>
<br>　　卷384_75  「酬韩祭酒雨中见寄」张籍
<br>
<br>　　雨中愁不出，阴黑尽连宵。屋湿唯添漏，泥深未放朝。
<br>
<br>　　无刍怜马瘦，少食信儿娇。闻道韩夫子，还同此寂寥。
<br>
<br>　　卷384_76  「和裴仆射移官言志（一作和裴仆射寄韩侍郎）」张籍
<br>
<br>　　身在勤劳地，常思放旷时。功成归圣主，位重委群司。
<br>
<br>　　看垒台边石，闲吟箧里诗。苍生正瞻望，难与故山期。
<br>
<br>　　卷384_77  「酬白二十二舍人早春曲江见招」张籍
<br>
<br>　　曲江冰欲尽，风日已恬和。柳色看犹浅，泉声觉渐多。
<br>
<br>　　紫蒲生湿岸，青鸭戏新波。仙掖高情客，相招共一过。
<br>
<br>　　卷384_78  「和裴仆射朝回寄韩吏部」张籍
<br>
<br>　　独爱南关里，山晴竹杪风。从容朝早退，萧洒客常通。
<br>
<br>　　案曲新亭上，移花远寺中。唯应有吏部，诗酒每相同。
<br>
<br>　　卷384_79  「春日李舍人宅见两省诸公唱和，因书情即事」张籍
<br>
<br>　　又见帝城里，东风天气和。官闲人事少，年长道情多。
<br>
<br>　　紫掖发章句，青闱更咏歌。谁知余寂寞，终日断经过。
<br>
<br>　　卷384_80  「和李仆射秋日病中作」张籍
<br>
<br>　　由来病根浅，易见药功成。晓日杵臼静，凉风衣服轻。
<br>
<br>　　犹疑少气力，渐觉有心情。独倚红藤杖，时时阶上行。
<br>
<br>　　卷384_81  「早春病中」张籍
<br>
<br>　　羸病及年初，心情不自如。多申请假牒，只送贺官书。
<br>
<br>　　幽径独行步，白头长懒梳。更怜晴日色，渐渐暖贫居。
<br>
<br>　　卷384_82  「送严大夫之桂州」张籍
<br>
<br>　　旌旆过湘潭，幽奇得遍探。莎城百越北，行路九疑南。
<br>
<br>　　有地多生桂，无时不养蚕。听歌疑似曲，风俗自相谙。
<br>
<br>　　卷384_83  「咏怀」张籍
<br>
<br>　　老去多悲事，非唯见二毛。眼昏书字大，耳重觉声高。
<br>
<br>　　望月偏增思，寻山易发劳。都无作官意，赖得在闲曹。
<br>
<br>　　卷384_84  「使至蓝G驿，寄太常王丞」张籍
<br>
<br>　　独上七盘去，峰峦转转稠。云中迷象鼻，雨里下筝头。
<br>
<br>　　水没荒桥路，鸦啼古驿楼。君今在城阙，肯见此中愁。
<br>
<br>　　卷384_85  「留别江陵王少府」张籍
<br>
<br>　　迢迢山上路，病客独行迟。况此分手处，当君失意时。
<br>
<br>　　寒林远路驿，晚烧过荒陂。别后空回首，相逢未有期。
<br>
<br>　　卷384_86  「赠海东僧」张籍
<br>
<br>　　别家行万里，自说过扶馀。学得中州语，能为外国书。
<br>
<br>　　与医收海藻，持咒取龙鱼。更问同来伴，天台几处居。
<br>
<br>　　卷384_87  「寄汉阳故人」张籍
<br>
<br>　　知君汉阳住，烟树远重重。归使雨中发，寄书灯下封。
<br>
<br>　　同时买江坞，今日别云松。欲问新移处，青萝最北峰。
<br>
<br>　　卷384_88  「送安西将」张籍
<br>
<br>　　万里海西路，茫茫边草秋。计程沙塞口，望伴驿峰头。
<br>
<br>　　雪暗非时宿，沙深独去愁。塞乡人易老，莫住近蕃州。
<br>
<br>　　卷384_89  「题李山人幽居」张籍
<br>
<br>　　襄阳南郭外，茅屋一书生。无事焚香坐，有时寻竹行。
<br>
<br>　　画苔藤杖细，踏石笋鞋轻。应笑风尘客，区区逐世名。
<br>
<br>　　卷384_90  「早春闲游」张籍
<br>
<br>　　年长身多病，独宜作冷官。从来闲坐惯，渐觉出门难。
<br>
<br>　　树影新犹薄，池光晚尚寒。遥闻有花发，骑马暂行看。
<br>
<br>　　卷384_91  「赠太常王建藤杖笋鞋」张籍
<br>
<br>　　蛮藤剪为杖，楚笋结成鞋。称与诗人用，堪随礼寺斋。
<br>
<br>　　寻花入幽径，步日下寒阶。以此持相赠，君应惬素怀。
<br>
<br>　　卷384_92  「和周赞善闻子规」张籍
<br>
<br>　　秦城啼楚鸟，远思更纷纷。况是街西夜，偏当雨里闻。
<br>
<br>　　应投最高树，似隔数重云。此处谁能听，遥知独有君。
<br>
<br>　　卷384_93  「送李骑曹灵州归觐」张籍
<br>
<br>　　翩翩出上京，几日到边城。渐觉风沙起，还将弓箭行。
<br>
<br>　　席箕侵路暗，野马见人惊。军府知归庆，应教数骑迎。
<br>
<br>　　卷384_94  「寒食夜寄姚侍郎」张籍
<br>
<br>　　贫官多寂寞，不异野人居。作酒和山药，教儿写道书。
<br>
<br>　　五湖归去远，百事病来疏。况忆同怀者，寒庭月上初。
<br>
<br>　　卷384_95  「题清彻上人院」张籍
<br>
<br>　　古寺临坛久，松间别起堂。看添浴佛水，自合读经香。
<br>
<br>　　爱养无家客，多传得效方。过斋长不出，坐卧一绳床。
<br>
<br>　　卷384_96  「寄灵一上人初归云门寺」张籍
<br>
<br>　　寒山白云里，法侣自招携。竹径通城下，松门隔水西。
<br>
<br>　　方同沃洲去，不作武陵迷。仿佛遥看处，秋风是会稽。
<br>
<br>　　卷384_97  「和裴司空即事通简旧僚」张籍
<br>
<br>　　肃肃上台坐，四方皆仰风。当朝奉明政，早日立元功。
<br>
<br>　　独对赤墀下，密宣黄阁中。犹闻动高韵，思与旧僚同。
<br>
<br>　　卷384_98  「使回留别襄阳李司空」张籍
<br>
<br>　　江亭寒日晚，弦管有离声。从此一筵别，独为千里行。
<br>
<br>　　迟迟恋恩德，役役限公程。回首吟新句，霜云满楚城。
<br>
<br>　　卷384_99  「和户部令狐尚书喜裴司空见招看雪」张籍
<br>
<br>　　南园新覆雪，上宰晓来看。谁共登春榭，唯闻有地官。
<br>
<br>　　色连山远静，气与竹偏寒。高韵更相应，宁同歌吹欢。
<br>
<br>　　卷384_100  「和裴司空以诗请刑部白侍郎双鹤」张籍
<br>
<br>　　皎皎仙家鹤，远留闲宅中。徘徊幽树月，嘹唳小亭风。
<br>
<br>　　丞相西园好，池塘野水通。欲将来放此，赏望与宾同。
<br>
<br>　　卷384_101  「同锦州胡郎中清明日对雨西亭宴」张籍
<br>
<br>　　郡内开新火，高斋雨气清。惜花邀客赏，劝酒促歌声。
<br>
<br>　　共醉移芳席，留欢闭暮城。政闲方宴语，琴筑任遥情。
<br>
<br>　　卷384_102  「庄陵挽歌词三首」张籍
<br>
<br>　　白日已昭昭，干戈亦渐消。迎师亲出道，从谏早临朝。
<br>
<br>　　佞幸威权薄，忠良宠锡饶。丘陵今一变，无复白云谣。
<br>
<br>　　观风欲巡洛，习战亦开池。始改三年政，旋闻七月期。
<br>
<br>　　陵分内外使，官具吉凶仪。渭北新园路，箫笳远更悲。
<br>
<br>　　晓日龙车动，秋风阊阖开。行帷六宫出，执绋万方来。
<br>
<br>　　惨惨郊原暮，迟迟挽唱哀。空山烟雨夕，新陌绕陵台。
<br>
<br>　　卷384_103  「和左司元郎中秋居十首」张籍
<br>
<br>　　选得闲坊住，秋来草树肥。风前卷筒簟，雨里脱荷衣。
<br>
<br>　　野客留方去，山童取药归。非因入朝省，过此出门稀。
<br>
<br>　　有地唯栽竹，无池亦养鹅。学书求墨迹，酿酒爱朝和。
<br>
<br>　　古镜铭文浅，神方谜语多。居贫闲自乐，豪客莫相过。
<br>
<br>　　闲来松菊地，未省有埃尘。直去多将药，朝回不访人。
<br>
<br>　　见僧收酒器，迎客换纱巾。更恐登清要，难成自在身。
<br>
<br>　　自知清静好，不要问时豪。就石安琴枕，穿松压酒槽。
<br>
<br>　　山晴因月甚，诗语入秋高。身外无馀事，唯应笔砚劳。
<br>
<br>　　闲堂新扫洒，称是早秋天。书客多呈帖，琴僧与合弦。
<br>
<br>　　莎台乘晚上，竹院就凉眠。终日无忙事，还应似得仙。
<br>
<br>　　醉倚斑藤杖，闲眠瘿木床。案头行气诀，炉里降真香。
<br>
<br>　　尚俭经营少，居闲意思长。秋茶莫夜饮，新自作松浆。
<br>
<br>　　每忆旧山居，新教上墨图。晚花回地种，好酒问人沽。
<br>
<br>　　夜后开朝簿，申前发省符。为郎凡几岁，已见白髭须。
<br>
<br>　　菊地才通履，茶房不垒阶。凭医看蜀药，寄信觅吴鞋。
<br>
<br>　　尽得仙家法，多随道客斋。本无荣辱意，不是学安排。
<br>
<br>　　林下无拘束，闲行放性灵。好时开药灶，高处置琴亭。
<br>
<br>　　更撰居山记，唯寻相鹤经。初当授衣假，无吏挽门铃。
<br>
<br>　　客散高斋晚，东园景象偏。晴明犹有蝶，凉冷渐无蝉。
<br>
<br>　　藤折霜来子，蜗行雨后涎。新诗才上卷，已得满城传。
<br>
<br>　　卷384_104  「经王处士原居」张籍
<br>
<br>　　旧宅谁相近，唯僧近竹关。庭闲云满井，窗晓雪通山。
<br>
<br>　　来客半留宿，借书多寄还。明时未中岁，莫便一生闲。
<br>
<br>　　卷384_105  「不食仙姑山房」张籍
<br>
<br>　　寂寂花枝里，草堂唯素琴。因山曾改眼，见客不言心。
<br>
<br>　　月出溪路静，鹤鸣云树深。丹砂如可学，便欲住幽林。
<br>
<br>　　卷384_106  「江头」张籍
<br>
<br>　　晚步随江远，来帆过眼频。试寻新住客，少见故乡人。
<br>
<br>　　回首怜归翼，长吟任此身。应同南浦雁，更见岭头春。
<br>
<br>　　卷384_107  「寄孙冲主簿」张籍
<br>
<br>　　低折沧洲簿，无书整两春。马从同事借，妻怕罢官贫。
<br>
<br>　　道僻收闲药，诗高笑故人。仍闻长吏奏，表乞锁厅频。
<br>
<br>　　卷384_108  「赠任懒」张籍
<br>
<br>　　未肯求科第，深坊且隐居。胜游寻野客，高卧看兵书。
<br>
<br>　　点药医闲马，分泉灌远蔬。汉庭无得意，谁拟荐相如。
<br>
<br>　　卷384_109  「旧宫人」张籍
<br>
<br>　　歌舞梁州女，归时白发生。全家没蕃地，无处问乡程。
<br>
<br>　　宫锦不传样，御香空记名。一身难自说，愁逐路人行。
<br>
<br>　　卷384_110  「春日留别（一作惜别）」张籍
<br>
<br>　　游人欲别离，半醉对花枝。看著春又晚，莫轻少年时。
<br>
<br>　　临行记分处，回首是相思。各向天涯去，重来未可期。
<br>
<br>　　卷384_111  「没蕃故人」张籍
<br>
<br>　　前年伐月支，城上没全师。蕃汉断消息，死生长别离。
<br>
<br>　　无人收废帐，归马识残旗。欲祭疑君在，天涯哭此时。
<br>
<br>　　卷384_112  「赠箕山僧」张籍
<br>
<br>　　久住空林下，长斋耳目清。蒲团借客坐，石L人行。
<br>
<br>　　似鹤难知性，因山强号名。时闻衣袖里，暗掐念珠声。
<br>
<br>　　卷384_113  「冬夕」张籍
<br>
<br>　　寒蛩独罢织，湘雁犹能鸣。月色当窗入，乡心半夜生。
<br>
<br>　　不成高枕梦，复作绕阶行。回首嗟淹泊，城头北斗横。
<br>
<br>　　卷384_114  「奉和陕州十四翁中丞寄雷州二十二翁司户之作」张籍
<br>
<br>　　联飞独不前，迥落海南天。贾傅竟行矣，邵公惟泫然。
<br>
<br>　　瘴开山更远，路极水无边。沉劣本多感，况闻原上篇。
<br>
<br>　　卷384_115  「老将」张籍
<br>
<br>　　鬓衰头似雪，行步急如风。不怕骑生马，犹能挽硬弓。
<br>
<br>　　兵书封锦字，手诏满香筒。今日身憔悴，犹夸定远功。
<br>
<br>　　卷384_116  「送友生游峡中」张籍
<br>
<br>　　风静杨柳垂，看花又别离。几年同在此，今日各驱驰。
<br>
<br>　　峡里闻猿叫，山头见月时。殷勤一杯酒，珍重岁寒姿。
<br>
<br>　　卷384_117  「送安法师」张籍
<br>
<br>　　出郭见落日，别君临古津。远程无野寺，宿处问何人。
<br>
<br>　　原色不分路，锡声遥隔尘。山阴到家节，犹及蕙兰春。
<br>
<br>　　卷384_118  「水」张籍
<br>
<br>　　荡漾空沙际，虚明入远天。秋光照不极，鸟色去无边。
<br>
<br>　　势引长云阔，波轻片雪连。汀洲杳难测，万古覆苍烟。
<br>
<br>　　卷384_119  「岳州晚景」张籍
<br>
<br>　　晚景寒鸦集，秋声旅雁归。水光浮日去，霞彩映江飞。
<br>
<br>　　洲白芦花吐，园红柿叶稀。长沙卑湿地，九月未成衣。
<br>
<br>　　卷384_120  「寒食后（一作王建诗）」张籍
<br>
<br>　　田舍清明日，家家出火迟。白衫眠古巷，红索搭高枝。
<br>
<br>　　纱带生难结，铜钗重易垂。斩新衣著尽，还似去年时。
<br>
<br>　　卷384_121  「寒食书事二首」张籍
<br>
<br>　　今朝一百五，出户雨初晴。舞爱双飞蝶，歌闻数里莺。
<br>
<br>　　江深青草岸，花满白云城。为政多孱懦，应无酷吏名。
<br>
<br>　　出城烟火少，况复是今朝。闲坐将谁语，临觞只自谣。
<br>
<br>　　阶前春藓遍，衣上落花飘。妓乐州人戏，使君心寂寥。
<br>
<br>　　卷384_122  「和李仆射雨中寄卢、严二给事」张籍
<br>
<br>　　郊原飞雨至，城阙湿云埋。迸点时穿牖，浮沤欲上阶。
<br>
<br>　　偏滋解箨竹，并洒落花槐。晚润生琴匣，新凉满药斋。
<br>
<br>　　从容朝务退，放旷掖曹乖。尽日无来客，闲吟感此怀。
<br>
<br>　　卷384_123  「酬李仆射晚春见寄」张籍
<br>
<br>　　戟户洞初晨，莺声雨后频。虚庭清气在，众药湿光新。
<br>
<br>　　鱼动芳池面，苔侵老竹身。教铺尝酒处，自问探花人。
<br>
<br>　　独此长多病，幽居欲过春。今朝听高韵，忽觉离埃尘。
<br>
<br>　　卷384_124  「和卢常侍寄华山郑隐者」张籍
<br>
<br>　　独住三峰下，年深学炼丹。一间松叶屋，数片石花冠。
<br>
<br>　　酒待山中饮，琴将洞口弹。开门移远竹，剪草出幽兰。
<br>
<br>　　荒壁通泉架，晴崖晒药坛。寄知骑省客，长向白云闲。
<br>
<br>　　卷384_125  「和令狐尚书平泉东庄近居李仆射有寄十韵」张籍
<br>
<br>　　平地有清泉，伊南古寺边。涨池闲绕屋，出野遍浇田。
<br>
<br>　　旧隐离多日，新邻得几年。探幽皆一绝，选胜又双全。
<br>
<br>　　门静山光别，园深竹影连。斜分采药径，直过钓鱼船。
<br>
<br>　　鸡犬还应识，云霞顿觉鲜。追思应不远，赏爱谅难偏。
<br>
<br>　　此处堪长往，游人早共传。各当恩寄重，归卧恐无缘。
<br>
<br>　　卷384_126  「送郑尚书出镇南海（各用来字）」张籍
<br>
<br>　　远镇承新命，王程不假催。班行争路送，恩赐并时来。
<br>
<br>　　牙旆从城展，兵符到府开。蛮声喧夜市，海色浸潮台。
<br>
<br>　　画角天边月，寒关岭上梅。共知公望重，多是隔年回。
<br>
<br>　　卷384_127  「徐州试反舌无声」张籍
<br>
<br>　　夏木多好鸟，偏知反舌名。林幽仍共宿，时过即无声。
<br>
<br>　　竹外天空晓，G头雨自晴。居人宜寂寞，深院益凄清。
<br>
<br>　　入雾暗相失，当风闲易惊。来年上林苑，知尔最先鸣。
<br>
<br>　　卷384_128  「省试行不由径」张籍
<br>
<br>　　田里有微径，贤人不复行。孰知求捷步，又恐异端成。
<br>
<br>　　从易众所欲，安邪患亦生。谁能达天道，共此竞前程。
<br>
<br>　　子羽有遗迹，孔门传旧声。今逢大君子，士节自光明。
<br>
<br>　　卷384_129  「新城甲仗楼」张籍
<br>
<br>　　谢氏起新楼，西临城角头。图功百尺丽，藏器五兵修。
<br>
<br>　　结缔榱甍固，虚明户槛幽。鱼龙卷旗帜，霜雪积戈矛。
<br>
<br>　　暑雨A隔，凉风宴位留。地高形出没，山静气清优。
<br>
<br>　　睥睨斜光彻，阑干宿霭浮。芊芊粳稻色，脉脉苑G流。
<br>
<br>　　郡化黄丞相，诗成沉隐侯。居兹良得景，殊胜岘山游。
<br>
<br>　　卷384_130  「赠殷山人」张籍
<br>
<br>　　郁郁山中客，知名四十年。j惶身独隐，寂寞性应便。
<br>
<br>　　世业公侯籍，生涯黍稷田。藤悬读书帐，竹系网鱼船。
<br>
<br>　　已种千头橘，新开数脉泉。闲游携酒远，幽语向僧偏。
<br>
<br>　　入洞题松过，看花选石眠。避喧长汩没，逢胜即留连。
<br>
<br>　　自古多高迹，如君少比肩。耕耘此辛苦，章句已流传。
<br>
<br>　　昔日交游盛，当时省阁贤。同袍还共弊，连辔每推先。
<br>
<br>　　讲序居重席，群儒愿执鞭。满堂虚左待，众目望乔迁。
<br>
<br>　　才异时难用，情高道自全。畏人颜惨澹，疏物势。
<br>
<br>　　贤者闻知命，吾生复礼玄。深藏报恩剑，久缉养生篇。
<br>
<br>　　憔悴众夫笑，经过郡守怜。夕阳悲病鹤，霜气动饥r.
<br>
<br>　　处士谁能荐，穷途世所捐。伯鸾甘寄食，元淑苦无钱。
<br>
<br>　　策蹇秋尘里，吟诗黄叶前。故裘馀白领，废瑟断朱弦。
<br>
<br>　　志气终犹在，逍遥任自然。家贫念婚嫁，身老恋云烟。
<br>
<br>　　放逸栖岩鹿，清虚饮露蝉。郑逃秦谷口，严爱越溪边。
<br>
<br>　　霄汉予犹阻，荣枯子不牵。山城一相遇，感激意难宣。
<br>
<br>　　卷384_131  「夏日可畏（一作丘为诗）」张籍
<br>
<br>　　赫赫温风扇，炎炎夏日徂。火威驰迥野，畏景铄遥途。
<br>
<br>　　势矫翔阳翰，功分造化炉。禁城千品烛，黄道一轮孤。
<br>
<br>　　落照频空簟，馀晖卷夕梧。如何倦游子，中路独踟蹰。
<br>
<br>　　卷384_132  「罔象得玄珠」张籍
<br>
<br>　　赤水今何处，遗珠已渺然。离娄徒肆目，罔象乃通玄。
<br>
<br>　　皎洁因成性，圆明不在泉。暗中看夜色，尘外照晴田。
<br>
<br>　　无胫真难掬，怀疑实易迁。今朝搜择得，应免媚晴川。
<br>
<br>　　卷384_133  「和李仆射西园」张籍
<br>
<br>　　遇午归闲处，西庭敞四檐。高眠著琴枕，散帖检书签。
<br>
<br>　　印在休通客，山晴好卷帘。竹凉蝇少到，藤暗蝶争潜。
<br>
<br>　　晓鹊频惊喜，疏蝉不许拈。石苔生紫点，栏药吐红尖。
<br>
<br>　　虚坐诗情远，幽探道侣兼。所营尚胜地，虽俭复谁嫌。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
