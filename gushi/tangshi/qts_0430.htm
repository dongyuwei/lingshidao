<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百三十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷四百三十
<br>
<br>　　卷430_1  「题浔阳楼（自此后诗江州司马时作）」白居易
<br>
<br>　　常爱陶彭泽，文思何高玄。又怪韦江州，诗情亦清闲。
<br>
<br>　　今朝登此楼，有以知其然。大江寒见底，匡山青倚天。
<br>
<br>　　深夜湓浦月，平旦炉峰烟。清辉与灵气，日夕供文篇。
<br>
<br>　　我无二人才，孰为来其间。因高偶成句，俯仰愧江山。
<br>
<br>　　卷430_2  「访陶公旧宅」白居易
<br>
<br>　　垢尘不污玉，灵凤不啄膻。呜呼陶靖节，生彼晋宋间。
<br>
<br>　　心实有所守，口终不能言。永惟孤竹子，拂衣首阳山。
<br>
<br>　　夷齐各一身，穷饿未为难。先生有五男，与之同饥寒。
<br>
<br>　　肠中食不充，身上衣不完。连征竟不起，斯可谓真贤。
<br>
<br>　　我生君之后，相去五百年。每读五柳传，目想心拳拳。
<br>
<br>　　昔常咏遗风，著为十六篇。今来访故宅，森若君在前。
<br>
<br>　　不慕尊有酒，不慕琴无弦。慕君遗荣利，老死此丘园。
<br>
<br>　　柴桑古村落，栗里旧山川。不见篱下菊，但馀墟中烟。
<br>
<br>　　子孙虽无闻，族氏犹未迁。每逢姓陶人，使我心依然。
<br>
<br>　　卷430_3  「北亭」白居易
<br>
<br>　　庐宫山下州，湓浦沙边宅。宅北倚高冈，迢迢数千尺。
<br>
<br>　　上有青青竹，竹间多白石。茅亭居上头，豁达门四辟。
<br>
<br>　　前楹卷帘箔，北牖施床席。江风万里来，吹我凉淅淅。
<br>
<br>　　日高公府归，巾笏随手掷。脱衣恣搔首，坐卧任所适。
<br>
<br>　　时倾一杯酒，旷望湖天夕。口咏独酌谣，目送归飞翮。
<br>
<br>　　惭无出尘操，未免折腰役。偶获此闲居，谬似高人迹。
<br>
<br>　　卷430_4  「泛湓水」白居易
<br>
<br>　　四月未全热，麦凉江气秋。湖山处处好，最爱湓水头。
<br>
<br>　　湓水从东来，一派入江流。可怜似萦带，中有随风舟。
<br>
<br>　　命酒一临泛，舍鞍扬棹讴。放回岸傍马，去逐波间鸥。
<br>
<br>　　烟浪始渺渺，风襟亦悠悠。初疑上河汉，中若寻瀛洲。
<br>
<br>　　汀树绿拂地，沙草芳未休。青萝与紫葛，枝蔓垂相汀
<br>
<br>　　系缆步平岸，回头望江州。城雉映水见，隐隐如蜃楼。
<br>
<br>　　日入意未尽，将归复少留。到官行半岁，今日方一游。
<br>
<br>　　此地来何暮，可以写吾忧。
<br>
<br>　　卷430_5  「答故人」白居易
<br>
<br>　　故人对酒叹，叹我在天涯。见我昔荣遇，念我今蹉跎。
<br>
<br>　　问我为司马，官意复如何。答云且勿叹，听我为君歌。
<br>
<br>　　我本蓬荜人，鄙贱剧泥沙。读书未百卷，信口嘲风花。
<br>
<br>　　自从筮仕来，六命三登科。顾惭虚劣姿，所得亦已多。
<br>
<br>　　散员足庇身，薄俸可资家。省分辄自愧，岂为不遇耶。
<br>
<br>　　烦君对杯酒，为我一咨蹉。
<br>
<br>　　卷430_6  「官舍内新凿小池」白居易
<br>
<br>　　帘下开小池，盈盈水方积。中底铺白沙，四隅L青石。
<br>
<br>　　勿言不深广，但取幽人适。泛滟微雨朝，泓澄明月夕。
<br>
<br>　　岂无大江水，波浪连天白。未如床席间，方丈深盈尺。
<br>
<br>　　清浅可狎弄，昏烦聊漱涤。最爱晓暝时，一片秋天碧。
<br>
<br>　　卷430_7  「宿简寂观」白居易
<br>
<br>　　岩白云尚屯，林红叶初陨。秋光引闲步，不知身远近。
<br>
<br>　　夕投灵洞宿，卧觉尘机泯。名利心既忘，市朝梦亦尽。
<br>
<br>　　暂来尚如此，况乃终身隐。何以疗夜饥，一匙云母粉。
<br>
<br>　　卷430_8  「读谢灵运诗」白居易
<br>
<br>　　吾闻达士道，穷通顺冥数。通乃朝廷来，穷即江湖去。
<br>
<br>　　谢公才廓落，与世不相遇。壮志郁不用，须有所泄处。
<br>
<br>　　泄为山水诗，逸韵谐奇趣。大必笼天海，细不遗草树。
<br>
<br>　　岂惟玩景物，亦欲摅心素。往往即事中，未能忘兴谕。
<br>
<br>　　因知康乐作，不独在章句。
<br>
<br>　　卷430_9  「北亭独宿」白居易
<br>
<br>　　悄悄壁下床，纱笼耿残烛。夜半独眠觉，疑在僧房宿。
<br>
<br>　　卷430_10  「约心」白居易
<br>
<br>　　黑鬓丝雪侵，青袍尘土稹ＸＸ８刺谔冢江城一上佐。
<br>
<br>　　朝就高斋上，熏然负暄卧。晚下小池前，澹然临水坐。
<br>
<br>　　已约终身心，长如今日过。
<br>
<br>　　卷430_11  「晚望」白居易
<br>
<br>　　江城寒角动，沙洲夕鸟还。独在高亭上，西南望远山。
<br>
<br>　　卷430_12  「早春」白居易
<br>
<br>　　雪消冰又释，景和风复暄。满庭田地湿，荠叶生墙根。
<br>
<br>　　官舍悄无事，日西斜掩门。不开庄老卷，欲与何人言。
<br>
<br>　　卷430_13  「春寝」白居易
<br>
<br>　　何处春暄来，微和生血气。气熏肌骨畅，东窗一昏睡。
<br>
<br>　　是时正月晦，假日无公事。烂熳不能休，自午将及未。
<br>
<br>　　缅思少健日，甘寝常自恣。一从衰疾来，枕上无此味。
<br>
<br>　　卷430_14  「睡起晏坐」白居易
<br>
<br>　　后亭昼眠足，起坐春景暮。新觉眼犹昏，无思心正住。
<br>
<br>　　澹寂归一性，虚闲遗万虑。了然此时心，无物可譬喻。
<br>
<br>　　本是无有乡，亦名不用处。行禅与坐忘，同归无异路。
<br>
<br>　　卷430_15  「咏怀」白居易
<br>
<br>　　尽日松下坐，有时池畔行。行立与坐卧，中怀澹无营。
<br>
<br>　　不觉流年过，亦任白发生。不为世所薄，安得遂闲情。
<br>
<br>　　卷430_16  「春游二林寺」白居易
<br>
<br>　　下马二林寺，然进轻策。朝为公府吏，暮作灵山客。
<br>
<br>　　二月匡庐北，冰雪始消释。阳丛抽茗芽，阴窦泄泉脉。
<br>
<br>　　熙熙风土暖，蔼蔼云岚积。散作万壑春，凝为一气碧。
<br>
<br>　　身闲易飘泊，官散无牵迫。缅彼十八人，古今同此适。
<br>
<br>　　是年淮寇起，处处兴兵革。智士劳思谋，戎臣苦征役。
<br>
<br>　　独有不才者，山中弄泉石。
<br>
<br>　　卷430_17  「出山吟」白居易
<br>
<br>　　朝咏游仙诗，暮歌采薇曲。卧云坐白石，山中十五宿。
<br>
<br>　　行随出洞水，回别缘岩竹。早晚重来游，心期瑶草绿。
<br>
<br>　　卷430_18  「岁暮」白居易
<br>
<br>　　已任时命去，亦从岁月除。中心一调伏，外累尽空虚。
<br>
<br>　　名宦意已矣，林泉计何如。拟近东林寺，溪边结一庐。
<br>
<br>　　卷430_19  「闻早莺」白居易
<br>
<br>　　日出眠未起，屋头闻早莺。忽如上林晓，万年枝上鸣。
<br>
<br>　　忆为近臣时，秉笔直承明。春深视草暇，旦暮闻此声。
<br>
<br>　　今闻在何处，寂寞浔阳城。鸟声信如一，分别在人情。
<br>
<br>　　不作天涯意，岂殊禁中听。
<br>
<br>　　卷430_20  「栽杉」白居易
<br>
<br>　　劲叶森利剑，孤茎挺端标。才高四五尺，势若干青霄。
<br>
<br>　　移栽东窗前，爱尔寒不凋。病夫卧相对，日夕闲萧萧。
<br>
<br>　　昨为山中树，今为檐下条。虽然遇赏玩，无乃近尘嚣。
<br>
<br>　　犹胜涧谷底，埋没随众樵。不见郁郁松，委质山上苗。
<br>
<br>　　卷430_21  「过李生」白居易
<br>
<br>　　O小蒲叶短，南湖春水生。子近湖边住，静境称高情。
<br>
<br>　　我为郡司马，散拙无所营。使君知性野，衙退任闲行。
<br>
<br>　　行携小}出，逢花辄独倾。半酣到子舍，下马扣柴荆。
<br>
<br>　　何以引我步，绕篱竹万茎。何以醒我酒，吴音吟一声。
<br>
<br>　　须臾进野饭，饭稻茹芹英。白瓯青竹箸，俭洁无膻腥。
<br>
<br>　　欲去复裴回，夕鸦已飞鸣。何当重游此，待君湖水平。
<br>
<br>　　卷430_22  「咏意」白居易
<br>
<br>　　常闻南华经，巧劳智忧愁。不如无能者，饱食但遨游。
<br>
<br>　　平生爱慕道，今日近此流。自来浔阳郡，四序忽已周。
<br>
<br>　　不分物黑白，但与时沉浮。朝餐夕安寝，用是为身谋。
<br>
<br>　　此外即闲放，时寻山水幽。春游慧远寺，秋上庾公楼。
<br>
<br>　　或吟诗一章，或饮茶一瓯。身心一无系，浩浩如虚舟。
<br>
<br>　　富贵亦有苦，苦在心危忧。贫贱亦有乐，乐在身自由。
<br>
<br>　　卷430_23  「食笋」白居易
<br>
<br>　　此州乃竹乡，春笋满山谷。山夫折盈抱，抱来早市鬻。
<br>
<br>　　物以多为贱，双钱易一束。置之炊甑中，与饭同时熟。
<br>
<br>　　紫箨坼故锦，素肌擘新玉。每日遂加餐，经时不思肉。
<br>
<br>　　久为京洛客，此味常不足。且食勿踟蹰，南风吹作竹。
<br>
<br>　　卷430_24  「游石门涧」白居易
<br>
<br>　　石门无旧径，披榛访遗迹。时逢山水秋，清辉如古昔。
<br>
<br>　　常闻慧远辈，题诗此岩壁。云覆莓苔封，苍然无处觅。
<br>
<br>　　萧疏野生竹，崩剥多年石。自从东晋后，无复人游历。
<br>
<br>　　独有秋涧声，潺空旦夕。
<br>
<br>　　卷430_25  「招东邻」白居易
<br>
<br>　　小}二升酒，新簟六尺床。能来夜话否，池畔欲秋凉。
<br>
<br>　　卷430_26  「题元十八溪亭（亭在庐山东南五老峰下）」白居易
<br>
<br>　　怪君不喜仕，又不游州里。今日到幽居，了然知所以。
<br>
<br>　　宿君石溪亭，潺声满耳。饮君螺杯酒，醉卧不能起。
<br>
<br>　　见君五老峰，益悔居城市。爱君三男儿，始叹身无子。
<br>
<br>　　余方炉峰下，结室为居士。山北与山东，往来从此始。
<br>
<br>　　卷430_27  「香炉峰下新置草堂，即事咏怀，题于石上」白居易
<br>
<br>　　香炉峰北面，遗爱寺西偏。白石何凿凿，清流亦潺潺。
<br>
<br>　　有松数十株，有竹千馀竿。松张翠伞盖，竹倚青琅\.
<br>
<br>　　其下无人居，悠哉多岁年。有时聚猿鸟，终日空风烟。
<br>
<br>　　时有沉冥子，姓白字乐天。平生无所好，见此心依然。
<br>
<br>　　如获终老地，忽乎不知还。架岩结茅宇，斫壑开茶园。
<br>
<br>　　何以洗我耳，屋头飞落泉。何以净我眼，砌下生白莲。
<br>
<br>　　左手携一壶，右手挈五弦。傲然意自足，箕踞于其间。
<br>
<br>　　兴酣仰天歌，歌中聊寄言。言我本野夫，误为世网牵。
<br>
<br>　　时来昔捧日，老去今归山。倦鸟得茂树，涸鱼返清源。
<br>
<br>　　舍此欲焉往，人间多险艰。
<br>
<br>　　卷430_28  「草堂前新开一池，养鱼种荷，日有幽趣」白居易
<br>
<br>　　淙淙三峡水，浩浩万顷陂。未如新塘上，微风动涟漪。
<br>
<br>　　小萍加泛泛，初蒲正离离。红鲤二三寸，白莲八九枝。
<br>
<br>　　绕水欲成径，护堤方插篱。已被山中客，呼作白家池。
<br>
<br>　　卷430_29  「白云期（黄石岩下作）」白居易
<br>
<br>　　三十气太壮，胸中多是非。六十身太老，四体不支持。
<br>
<br>　　四十至五十，正是退闲时。年长识命分，心慵少营为。
<br>
<br>　　见酒兴犹在，登山力未衰。吾年幸当此，且与白云期。
<br>
<br>　　卷430_30  「登香炉峰顶」白居易
<br>
<br>　　迢迢香炉峰，心存耳目想。终年牵物役，今日方一往。
<br>
<br>　　攀萝蹋危石，手足劳俯仰。同游三四人，两人不敢上。
<br>
<br>　　上到峰之顶，目眩神UU.高低有万寻，阔狭无数丈。
<br>
<br>　　不穷视听界，焉识宇宙广。江水细如绳，湓城小于掌。
<br>
<br>　　纷吾何屑屑，未能脱尘鞅。归去思自嗟，低头入蚁壤。
<br>
<br>　　卷430_31  「答崔侍郎、钱舍人书问，因继以诗」白居易
<br>
<br>　　旦暮两蔬食，日中一闲眠。便是了一日，如此已三年。
<br>
<br>　　心不择时适，足不拣地安。穷通与远近，一贯无两端。
<br>
<br>　　常见今之人，其心或不然。在劳则念息，处静已思喧。
<br>
<br>　　如是用身心，无乃自伤残。坐输忧恼便，安得形神全。
<br>
<br>　　吾有二道友，蔼蔼崔与钱。同飞青云路，独堕黄泥泉。
<br>
<br>　　岁暮物万变，故情何不迁。应为平生心，与我同一源。
<br>
<br>　　帝乡远于日，美人高在天。谁谓万里别，常若在目前。
<br>
<br>　　泥泉乐者鱼，云路游者鸾。勿言云泥异，同在逍遥间。
<br>
<br>　　因君问心地，书后偶成篇。慎勿说向人，人多笑此言。
<br>
<br>　　卷430_32  「烹葵」白居易
<br>
<br>　　昨卧不夕食，今起乃朝饥。贫厨何所有，炊稻烹秋葵。
<br>
<br>　　红粒香复软，绿英滑且肥。饥来止于饱，饱后复何思。
<br>
<br>　　忆昔荣遇日，迨今穷退时。今亦不冻馁，昔亦无馀资。
<br>
<br>　　口既不减食，身又不减衣。抚心私自问，何者是荣衰。
<br>
<br>　　勿学常人意，其间分是非。
<br>
<br>　　卷430_33  「小池二首」白居易
<br>
<br>　　昼倦前斋热，晚爱小池清。映林馀景没，近水微凉生。
<br>
<br>　　坐把蒲葵扇，闲吟三两声。
<br>
<br>　　有意不在大，湛湛方丈馀。荷侧泻清露，萍开见游鱼。
<br>
<br>　　每一临此坐，忆归青溪居。
<br>
<br>　　卷430_34  「闭关」白居易
<br>
<br>　　我心忘世久，世亦不我干。遂成一无事，因得长掩关。
<br>
<br>　　掩关来几时，仿佛二三年。著书已盈帙，生子欲能言。
<br>
<br>　　始悟身向老，复悲世多艰。回顾趋时者，役役尘壤间。
<br>
<br>　　岁暮竟何得，不如且安闲。
<br>
<br>　　卷430_35  「弄龟罗」白居易
<br>
<br>　　有侄始六岁，字之为阿龟。有女生三年，其名曰罗儿。
<br>
<br>　　一始学笑语，一能诵歌诗。朝戏抱我足，夜眠枕我衣。
<br>
<br>　　汝生何其晚，我年行已衰。物情小可念，人意老多慈。
<br>
<br>　　酒美竟须坏，月圆终有亏。亦如恩爱缘，乃是忧恼资。
<br>
<br>　　举世同此累，吾安能去之。
<br>
<br>　　卷430_36  「截树」白居易
<br>
<br>　　种树当前轩，树高柯叶繁。惜哉远山色，隐此蒙笼间。
<br>
<br>　　一朝持斧斤，手自截其端。万叶落头上，千峰来面前。
<br>
<br>　　忽似决云雾，豁达睹青天。又如所念人，久别一款颜。
<br>
<br>　　始有清风至，稍见飞鸟还。开怀东南望，目远心辽然。
<br>
<br>　　人各有偏好，物莫能两全。岂不爱柔条，不如见青山。
<br>
<br>　　卷430_37  「望江楼上作」白居易
<br>
<br>　　江畔百尺楼，楼前千里道。凭高望平远，亦足舒怀抱。
<br>
<br>　　驿路使憧憧，关防兵草草。及兹多事日，尤觉闲人好。
<br>
<br>　　我年过不惑，休退诚非早。从此拂尘衣，归山未为老。
<br>
<br>　　卷430_38  「题座隅」白居易
<br>
<br>　　手不任执殳，肩不能荷锄。量力揆所用，曾不敌一夫。
<br>
<br>　　幸因笔砚功，得升仕进途。历官凡五六，禄俸及妻孥。
<br>
<br>　　左右有兼仆，出入有单车。自奉虽不厚，亦不至饥劬。
<br>
<br>　　若有人及此，傍观为何如。虽贤亦为幸，况我鄙且愚。
<br>
<br>　　伯夷古贤人，鲁山亦其徒。时哉无奈何，俱化为饿殍。
<br>
<br>　　念彼益自愧，不敢忘斯须。平生荣利心，破灭无遗馀。
<br>
<br>　　犹恐尘妄起，题此于座隅。
<br>
<br>　　卷430_39  「昔与微之在朝日同蓄休退之心迨今十年…且结后期」白居易
<br>
<br>　　往子为御史，伊余忝拾遗。皆逢盛明代，俱登清近司。
<br>
<br>　　予系玉为佩，子曳绣为衣。从容香烟下，同侍白玉墀。
<br>
<br>　　朝见宠者辱，暮见安者危。纷纷无退者，相顾令人悲。
<br>
<br>　　宦情君早厌，世事我深知。常于荣显日，已约林泉期。
<br>
<br>　　况今各流落，身病齿发衰。不作卧云计，携手欲何之。
<br>
<br>　　待君女嫁后，及我官满时。稍无骨肉累，粗有渔樵资。
<br>
<br>　　岁晚青山路，白首期同归。
<br>
<br>　　卷430_40  「垂钓」白居易
<br>
<br>　　临水一长啸，忽思十年初。三登甲乙第，一入承明庐。
<br>
<br>　　浮生多变化，外事有盈虚。今来伴江叟，沙头坐钓鱼。
<br>
<br>　　卷430_41  「晚燕」白居易
<br>
<br>　　百鸟乳雏毕，秋燕独蹉跎。去社日已近，衔泥意如何。
<br>
<br>　　不悟时节晚，徒施工用多。人间事亦尔，不独燕营窠。
<br>
<br>　　卷430_42  「赎鸡」白居易
<br>
<br>　　清晨临江望，水禽正喧繁。凫雁与鸥鹭，游r戏朝暾。
<br>
<br>　　适有鬻鸡者，挈之来远村。飞鸣彼何乐，窘束此何冤。
<br>
<br>　　喔喔十四雏，罩缚同一樊。足伤金距缩，头抢花冠翻。
<br>
<br>　　经宿废饮啄，日高诣屠门。迟回未死间，饥渴欲相吞。
<br>
<br>　　常慕古人道，仁信及鱼豚。见兹生恻隐，赎放双林园。
<br>
<br>　　开笼解索时，鸡鸡听我言。与尔镪三百，小惠何足论。
<br>
<br>　　莫学衔环雀，崎岖谩报恩。
<br>
<br>　　卷430_43  「秋日怀杓直（时杓直出牧澧州）」白居易
<br>
<br>　　晚来天色好，独出江边步。忆与李舍人，曲江相近住。
<br>
<br>　　常云遇清景，必约同幽趣。若不访我来，还须觅君去。
<br>
<br>　　开眉笑相见，把手期何处。西寺老胡僧，南园乱松树。
<br>
<br>　　携持小酒}，吟咏新诗句。同出复同归，从朝直至暮。
<br>
<br>　　风雨忽消散，江山眇回互。浔阳与涔阳，相望空云雾。
<br>
<br>　　心期自乖旷，时景还如故。今日郡斋中，秋光谁共度。
<br>
<br>　　卷430_44  「食后」白居易
<br>
<br>　　食罢一觉睡，起来两瓯茶。举头看日影，已复西南斜。
<br>
<br>　　乐人惜日促，忧人厌年赊。无忧无乐者，长短任生涯。
<br>
<br>　　卷430_45  「齐物二首」白居易
<br>
<br>　　青松高百尺，绿蕙低数寸。同生大块间，长短各有分。
<br>
<br>　　长者不可退，短者不可进。若用此理推，穷通两无闷。
<br>
<br>　　椿寿八千春，槿花不经宿。中间复何有，冉冉孤生竹。
<br>
<br>　　竹身三年老，竹色四时绿。虽谢椿有馀，犹胜槿不足。
<br>
<br>　　卷430_46  「山下宿」白居易
<br>
<br>　　独到山下宿，静向月中行。何处水边碓，夜舂云母声。
<br>
<br>　　卷430_47  「题旧写真图」白居易
<br>
<br>　　我昔三十六，写貌在丹青。我今四十六，衰悴卧江城。
<br>
<br>　　岂比十年老，曾与众苦并。一照旧图画，无复昔仪形。
<br>
<br>　　形影默相顾，如弟对老兄。况使他人见，能不昧平生。
<br>
<br>　　羲和鞭日走，不为我少停。形骸属日月，老去何足惊。
<br>
<br>　　所恨凌烟阁，不得画功名。
<br>
<br>　　卷430_48  「闲居」白居易
<br>
<br>　　肺病不饮酒，眼昏不读书。端然无所作，身意闲有馀。
<br>
<br>　　鸡栖篱落晚，雪映林木疏。幽独已云极，何必山中居。
<br>
<br>　　卷430_49  「对酒示行简」白居易
<br>
<br>　　今旦一尊酒，欢畅何怡怡。此乐从中来，他人安得知。
<br>
<br>　　兄弟唯二人，远别恒苦悲。今春自巴峡，万里平安归。
<br>
<br>　　复有双幼妹，笄年未结。昨日嫁娶毕，良人皆可依。
<br>
<br>　　忧念两消释，如刀断羁縻。身轻心无系，忽欲凌空飞。
<br>
<br>　　人生苟有累，食肉常如饥。我心既无苦，饮水亦可肥。
<br>
<br>　　行简劝尔酒，停杯听我辞。不叹乡国远，不嫌官禄微。
<br>
<br>　　但愿我与尔，终老不相离。
<br>
<br>　　卷430_50  「咏怀」白居易
<br>
<br>　　冉牛与颜渊，卞和与马迁。或罹天六极，或被人刑残。
<br>
<br>　　顾我信为幸，百骸且完全。五十不为夭，吾今欠数年。
<br>
<br>　　知分心自足，委顺身常安。故虽穷退日，而无戚戚颜。
<br>
<br>　　昔有荣先生，从事于其间。今我不量力，举心欲攀援。
<br>
<br>　　穷通不由己，欢戚不由天。命即无奈何，心可使泰然。
<br>
<br>　　且务由己者，省躬谅非难。勿问由天者，天高难与言。
<br>
<br>　　卷430_51  「夜琴」白居易
<br>
<br>　　蜀桐木性实，楚丝音韵清。调慢弹且缓，夜深十数声。
<br>
<br>　　入耳澹无味，惬心潜有情。自弄还自罢，亦不要人听。
<br>
<br>　　卷430_52  「山中独吟」白居易
<br>
<br>　　人各有一癖，我癖在章句。万缘皆已消，此病独未去。
<br>
<br>　　每逢美风景，或对好亲故。高声咏一篇，恍若与神遇。
<br>
<br>　　自为江上客，半在山中住。有时新诗成，独上东岩路。
<br>
<br>　　身倚白石崖，手攀青桂树。狂吟惊林壑，猿鸟皆窥觑。
<br>
<br>　　恐为世所嗤，故就无人处。
<br>
<br>　　卷430_53  「达理二首」白居易
<br>
<br>　　何物壮不老，何时穷不通。如彼音与律，宛转旋为宫。
<br>
<br>　　我命独何薄，多悴而少丰。当壮已先衰，暂泰还长穷。
<br>
<br>　　我无奈命何，委顺以待终。命无奈我何，方寸如虚空。
<br>
<br>　　懵然与化俱，混然与俗同。谁能坐自苦，龃龉于其中。
<br>
<br>　　舒姑化为泉，牛哀病作虎。或柳生肘间，或男变为女。
<br>
<br>　　鸟兽及水木，本不与民伍。胡然生变迁，不待死归土。
<br>
<br>　　百骸是己物，尚不能为主。况彼时命间，倚伏何足数。
<br>
<br>　　时来不可遏，命去焉能取。唯当养浩然，吾闻达人语。
<br>
<br>　　卷430_54  「湖亭晚望残水」白居易
<br>
<br>　　湖上秋寥，湖边晚萧瑟。登亭望湖水，水缩湖底出。
<br>
<br>　　清s得早霜，明灭浮残日。流注随地势，洼坳无定质。
<br>
<br>　　泓澄白龙卧，宛转青蛇屈。破镜折剑头，光芒又非一。
<br>
<br>　　久为山水客，见尽幽奇物。及来湖亭望，此状难谈悉。
<br>
<br>　　乃知天地间，胜事殊未毕。
<br>
<br>　　卷430_55  「郭虚舟相访」白居易
<br>
<br>　　朝暖就南轩，暮寒归后屋。晚酒一两杯，夜棋三数局。
<br>
<br>　　寒灰埋暗火，晓焰凝残烛。不嫌贫冷人，时来同一宿。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
