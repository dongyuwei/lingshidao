<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百六十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百六十四
<br>
<br>　　卷564_1  「夏杪登越王楼临涪江望雪山寄朝中知友」于兴宗
<br>
<br>　　巴西西北楼，堪望亦堪愁。山乱江回远，川清树欲秋。
<br>
<br>　　晴明中雪岭，烟霭下渔舟。写寄朝天客，知余恨独游。
<br>
<br>　　卷564_2  「东阳涵碧亭（《金华志》：兴宗宝历初令东阳创此亭）」于兴宗
<br>
<br>　　高低竹杂松，积翠复留风。路剧阴溪里，寒生暑气中。
<br>
<br>　　卷564_3  「奉酬绵州中丞以江山小图远垂赐及兼寄诗」李朋
<br>
<br>　　巴江与雪山，井邑共回环。图写丹青内，分明烟霭间。
<br>
<br>　　移君名郡兴，助我小斋闲。日想登临处，高踪不可攀。
<br>
<br>　　卷564_4  「奉酬于中丞登越王楼见寄之什」杨牢
<br>
<br>　　剑外书来日，惊忙自折封。丹青得山水，强健慰心胸。
<br>
<br>　　事少胜诸郡，江回见几重。宁悲久作别，且似一相逢。
<br>
<br>　　诗合焚香咏，愁应赖酒浓。庾楼寒更忆，肠断雪千峰。
<br>
<br>　　卷564_5  「赠舍弟」杨牢
<br>
<br>　　秦云蜀浪两堪愁，尔养晨昏我远游。千里客心难寄梦，
<br>
<br>　　两行乡泪为君流。早驱风雨知龙圣，饿食鱼虾觉虎羞。
<br>
<br>　　袖里镆铘光似水，丈夫不合等闲休。
<br>
<br>　　卷564_6  「句」杨牢
<br>
<br>　　虾蟆欲吃月，保护常教圆。
<br>
<br>　　心明外不察，月向怀中圆。
<br>
<br>　　罗帏若不卷，谁道中无人。（牢性情急，累居幕府，
<br>
<br>　　主人多不容，同列有谗之者，与之诗，见《语林》）
<br>
<br>　　魁形下方天顶亚，二十四寸窗中月。（牢年六岁，
<br>
<br>　　母俾就学，误入人家，乃父友也。方弹棋，戏以局为题，
<br>
<br>　　命俾赋之，牢应声而作，见《纪事》）
<br>
<br>　　卷564_7  「和绵州于中丞登越王楼见寄（时为同州刺史）」李续
<br>
<br>　　早年登此楼，退想不胜愁。地远二千里，时将四十秋。
<br>
<br>　　多失路，华皓任虚舟。诗酒虽堪使，何因得共游。
<br>
<br>　　卷564_8  「和绵州于中丞登越王楼作」李汶儒
<br>
<br>　　珍重巴西守，殷勤寄远情。剑峰当户碧，诗韵满楼清。
<br>
<br>　　日照涪川阔，烟笼雪峤明。徵黄看即及，莫叹滞江城。
<br>
<br>　　卷564_9  「和于中丞夏杪登越王楼望雪山见寄」田章
<br>
<br>　　志乖多感物，临眺更增愁。暑候虽云夏，江声已似秋。
<br>
<br>　　雪遥难辨木，村近好维舟。莫恨归朝晚，朝簪拟胜游。
<br>
<br>　　卷564_10  「和绵州于中丞登越王楼作」薛蒙
<br>
<br>　　左绵江上楼，五马此销愁。暑退千山雪，风来万木秋。
<br>
<br>　　回犹刺郡，系滞似维舟。即有徵黄日，名川莫厌游。
<br>
<br>　　卷564_11  「和绵州于中丞登越王楼作」李邺
<br>
<br>　　长听巴西事，看图胜所闻。江楼明返照，雪岭乱晴云。
<br>
<br>　　景象诗情在，幽奇笔迹分。使君徒说好，不只怨离群。
<br>
<br>　　卷564_12  「和绵州于中丞登越王楼作二首（时为校书郎）」于瑰
<br>
<br>　　楼因藩邸号，川势似依楼。显敞含清暑，岚光入素秋。
<br>
<br>　　山宜姑射貌，江泛李膺舟。郢曲思朋执，轻纱画胜游。
<br>
<br>　　极目郡城楼，浮云拂槛愁。政成多暇日，诗思动先秋。
<br>
<br>　　远霁千岩雪，随波一叶舟。昔曾窥粉绘，今愿许陪游。
<br>
<br>　　卷564_13  「和于中丞登越王楼」王严
<br>
<br>　　雉堞临朱槛，登兹便散愁。蝉声怨炎夏，山色报新秋。
<br>
<br>　　江转穿云树，心闲随叶舟。仲宣徒有叹，谢守几追游。
<br>
<br>　　卷564_14  「题越王楼寄献中丞使君」刘暌
<br>
<br>　　朱轩迥压碧烟州，昔岁贤王是胜游。山簇剑峰朝阙远，
<br>
<br>　　水如巴字绕城流。人间物象分千里，天上笙歌醉五侯。
<br>
<br>　　今日登临无限意，同沾惠化自销愁。
<br>
<br>　　卷564_15  「秋日登越王楼献于中丞」李渥
<br>
<br>　　越王曾牧剑南州，因向城隅建此楼。横玉远开千峤雪，
<br>
<br>　　暗雷下听一江流。画檐先弄朝阳色，朱槛低临众木秋。
<br>
<br>　　徒学仲宣聊四望，且将词赋好依刘。
<br>
<br>　　卷564_16  「洋州于中丞顷牧左绵题诗越王楼上朝贤继和辄课四韵」刘璐
<br>
<br>　　隔政代君侯，多惭迹令猷。山光来户牖，江鸟满汀洲。
<br>
<br>　　雅韵徵朝客，清词写郡楼。至今谣未已，注意在洋州。
<br>
<br>　　卷564_17  「和于中丞登越王楼作」卢
<br>
<br>　　图画越王楼，开缄慰别愁。山光涵雪冷，水色带江秋。
<br>
<br>　　云岛孤征雁，烟帆一叶舟。向风舒霁景，如伴谢公游。
<br>
<br>　　卷564_18  「飞鸿响远音」李体仁
<br>
<br>　　漠漠微霜夕，翩翩出渚鸿。清声流迥野，高韵入寥空。
<br>
<br>　　旧质经寒塞，残音响远风。萦雪犹类网，避月尚疑弓。
<br>
<br>　　弱羽虽能振，丹霄竟未通。欲知多怨思，听取暮烟中。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
