<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百七十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百七十八
<br>
<br>　　卷778_1  「题季子庙」李季华
<br>
<br>　　季子让社稷，又能听国风。宁知千载后，O藻冷祠宫。
<br>
<br>　　卷778_2  「听琴」王玄
<br>
<br>　　拂尘开按匣，何事独颦眉。古调俗不乐，正声君自知。
<br>
<br>　　卷778_3  「失鹭鹚」李归唐
<br>
<br>　　惜养来来岁月深，笼开不见意沈吟。
<br>
<br>　　也知只在秋江上，明月芦花何处寻。
<br>
<br>　　卷778_4  「铜雀妓」朱光弼
<br>
<br>　　魏王铜雀妓，日暮管弦清。一见西陵树，心悲舞不成。
<br>
<br>　　卷778_5  「宫词」朱光弼
<br>
<br>　　梦里君王近，宫中河汉高。秋风能再热，团扇不辞劳。
<br>
<br>　　卷778_6  「惆怅诗九首」顾甄远
<br>
<br>　　魂黯黯兮情脉脉，帘风清兮窗月白。
<br>
<br>　　梦惊枕上炉烬销，不见蕊珠宫里客。
<br>
<br>　　禁漏声稀蟾魄冷，纱厨筠簟波光净。
<br>
<br>　　独坐愁吟暗断魂，满窗风动芭蕉影。
<br>
<br>　　别恨离肠空恻恻，风动虚轩池水白。
<br>
<br>　　莫言灵圃步难寻，有心终效偷桃客。
<br>
<br>　　愁遇人间好风景，焦桐韵满华堂静。
<br>
<br>　　鉴鸾钗燕恨何穷，忍向银床空抱影。
<br>
<br>　　绿槐影里傍青楼，陌上行人空举头。
<br>
<br>　　烟水露花无处问，摇鞭凝睇不胜愁。
<br>
<br>　　役尽心神销尽骨，恩情未断忽分离。
<br>
<br>　　平生此恨无言处，只有衣襟泪得知。
<br>
<br>　　浓醪艳唱愁难破，骨瘦魂消病已成。
<br>
<br>　　若为多罗年少死，始甘人道有风情。
<br>
<br>　　泪满罗衣酒满卮，一声歌断怨伤离。
<br>
<br>　　如今两地心中事，直是瞿昙也不知。
<br>
<br>　　横泥杯觞醉复醒，愁牵时有小诗成。
<br>
<br>　　早知惹得千般恨，悔不天生解薄情。
<br>
<br>　　卷778_7  「登清居台」魏峦
<br>
<br>　　迤逦清居台，连延白云外。侧聆天上语，下视飞鸟背。
<br>
<br>　　卷778_8  「游昌化精舍」柳明献
<br>
<br>　　宝台侵汉远，金地接霞高。何必游天外，忻此契卢敖。
<br>
<br>　　卷778_9  「善卷先生坛」蔡昆
<br>
<br>　　几到坛边登阁望，因思遗迹咏今朝。
<br>
<br>　　当时为有重华出，不是先生傲帝尧。
<br>
<br>　　卷778_10  「句」蔡昆
<br>
<br>　　飘飘随暮雨，飒飒落秋山。（《落叶》，王正字《诗格》）
<br>
<br>　　卷778_11  「题~州相思铺（一作令狐楚诗）」令狐挺
<br>
<br>　　谁把相思号此河，塞垣车马往来多。
<br>
<br>　　只应自古征人泪，洒向空川作逝波。
<br>
<br>　　卷778_12  「凤归云二首」滕潜
<br>
<br>　　金井栏边见羽仪，梧桐枝上宿寒枝。
<br>
<br>　　五陵公子怜文彩，画与佳人刺绣衣。
<br>
<br>　　饮啄蓬山最上头，和烟飞下禁城秋。
<br>
<br>　　曾将弄玉归云去，金R斜开十二楼。
<br>
<br>　　卷778_13  「药圃」夏侯子云
<br>
<br>　　绿叶红英遍，仙经自讨论。偶移岩畔菊，锄断白云根。
<br>
<br>　　卷778_14  「读孝经」方愚
<br>
<br>　　星彩满天朝北极，源流是处赴东溟。
<br>
<br>　　为臣为子不忠孝，辜负宣尼一卷经。
<br>
<br>　　卷778_15  「赠葛氏小娘子」潘雍
<br>
<br>　　曾闻仙子住天台，欲结灵姻愧短才。
<br>
<br>　　若许随君洞中住，不同刘阮却归来。
<br>
<br>　　卷778_16  「送孙舍人归湘州」梁陟
<br>
<br>　　盛才倾世重，清论满朝归。作隼他年计，为鸳此日飞。
<br>
<br>　　比肩移日近，抗首出郊畿。为报清漳水，分明照锦衣。
<br>
<br>　　卷778_17  「再登河阳城怀古」朱延
<br>
<br>　　客游倦旅思，憩驾陟崇墉。元凯标奇迹，安仁擅美踪。
<br>
<br>　　远近浊河流，出没青山峰。伫想空不极，怀古怅无从。
<br>
<br>　　卷778_18  「题莹上人院」寇埴
<br>
<br>　　舍筏求香偈，因泉演妙音。是明捐俗网，何独在山林。
<br>
<br>　　缭绕藤轩密，逶迤竹径深。为传同学志，兹宇可清心。
<br>
<br>　　卷778_19  「燕衔泥（一作冯著诗）」冯渚
<br>
<br>　　双燕碌碌飞入屋，屋中老人喜燕归，裴回绕我床头飞。
<br>
<br>　　去年为尔逐黄雀，雨多屋漏泥土落。尔莫厌老翁茅屋低，
<br>
<br>　　梁头作窠梁下栖。尔不见东家黄d鸣啧啧，
<br>
<br>　　蛇盘瓦沟鼠穿壁。豪家大屋尔莫居，骄儿少妇采尔雏。
<br>
<br>　　井旁写水泥自足，衔泥上屋随尔欲。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
