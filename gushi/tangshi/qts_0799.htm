<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百九十九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百九十九
<br>
<br>　　卷799_1  「新妆诗」杨容华
<br>
<br>　　啼鸟惊眠罢，房栊乘晓开。凤钗金作缕，鸾镜玉为台。
<br>
<br>　　妆似临池出，人疑向月来。自怜终不见，欲去复裴回。
<br>
<br>　　卷799_2  「赠外」魏氏
<br>
<br>　　浮萍依绿水，弱茑寄青松。与君结大义，移天得所从。
<br>
<br>　　翰林无双鸟，剑水不分龙。谐和类琴瑟，坚固同胶漆。
<br>
<br>　　义重恩欲深，夷险贵如一。本自身不令，积多婴痛疾。
<br>
<br>　　朝夕倦床枕，形体耻巾栉。游子倦风尘，从官初解巾。
<br>
<br>　　束装赴南郢，脂驾出西秦。比翼终难遂，衔雌苦未因。
<br>
<br>　　徒悲枫岸远，空对柳园春。男儿不重旧，丈夫多好新。
<br>
<br>　　新人喜新聘，朝朝临粉镜。两鸳固无比，双蛾谁与竞。
<br>
<br>　　讵怜愁思人，衔啼嗟薄命。华不足恃，松枝有馀劲。
<br>
<br>　　所愿好九思，勿令亏百行。
<br>
<br>　　卷799_3  「咏破帘」乔氏
<br>
<br>　　已漏风声罢，绳持也不禁。一从经落后，无复有贞心。
<br>
<br>　　卷799_4  「送兄（武后召见，令赋送兄诗，应声而就）」七岁女子
<br>
<br>　　别路云初起，离亭叶正飞。所嗟人异雁，不作一行归。
<br>
<br>　　卷799_5  「送男左贬诗（一作送男彦辅左贬）」林氏
<br>
<br>　　他日初投杼，勤王在饮冰。有辞期不罚，积毁竟相仍。
<br>
<br>　　谪宦今何在，衔冤犹未胜。天涯分越徼，驿骑速毗陵。
<br>
<br>　　肠断腹非苦，书传写岂能。泪添江水远，心剧海云蒸。
<br>
<br>　　明月珠难识，甘泉赋可称。但将忠报主，何惧点青蝇。
<br>
<br>　　卷799_6  「古兴」赵氏1
<br>
<br>　　郁蒸夏将半，暑气扇飞阁。骤雨满空来，当轩卷罗幕。
<br>
<br>　　度云开夕霁，宇宙何清廓。明月流素光，轻风换炎铄。
<br>
<br>　　孤鸾伤对影，宝瑟悲别鹤。君子去不还，遥心欲何托。
<br>
<br>　　金菊延清霜，玉壶多美酒。良人犹不归，芳菲岂常有。
<br>
<br>　　不惜芳菲歇，但伤别离久。含情罢斟酌，凝怨对窗牖。
<br>
<br>　　霁雪舒长野，寒云半幽谷。严风振枯条，猿啼抱冰木。
<br>
<br>　　所嗟游宦子，少小荷天禄。前程未云至，凄怆对车仆。
<br>
<br>　　岁寒成咏歌，日暮栖林朴。不惮行险道，空悲年运促。
<br>
<br>　　卷799_7  「寄夫」郭绍兰
<br>
<br>　　我婿去重湖，临窗泣血书。殷勤凭燕翼，寄与薄情夫。
<br>
<br>　　卷799_8  「同夫游秦」王韫秀
<br>
<br>　　路扫饥寒迹，天哀志气人。休零离别泪，携手入西秦。
<br>
<br>　　卷799_9  「夫入相寄姨妹（载拜相，韫秀衔宿恨，寄姨妹）」王韫秀
<br>
<br>　　相国已随麟阁贵，家风第一右丞诗。
<br>
<br>　　笄年解笑鸣机妇，耻见苏秦富贵时。
<br>
<br>　　卷799_10  「喻夫阻客」王韫秀
<br>
<br>　　楚竹燕歌动画梁，春兰重换舞衣裳。
<br>
<br>　　公孙开阁招嘉客，知道浮荣不久长。
<br>
<br>　　卷799_11  「古意」张夫人
<br>
<br>　　辘轳晓转素丝绠，桐声夜落苍苔砖。涓涓吹溜若时雨，
<br>
<br>　　濯濯佳蔬非用天。丈夫不解此中意，抱瓮当时徒自贤。
<br>
<br>　　卷799_12  「拜新月」张夫人
<br>
<br>　　拜新月，拜月出堂前。暗魄初笼桂，虚弓未引弦。拜新月，
<br>
<br>　　拜月妆楼上。鸾镜始安台，蛾眉已相向。拜新月，
<br>
<br>　　拜月不胜情，庭花风露清。月临人自老，人望月长明。
<br>
<br>　　东家阿母亦拜月，一拜一悲声断绝。昔年拜月逞容辉，
<br>
<br>　　如今拜月双泪垂。回看众女拜新月，却忆红闺年少时。
<br>
<br>　　卷799_13  「柳絮」张夫人
<br>
<br>　　霭霭芳春朝，雪絮起青条。或值花同舞，不因风自飘。
<br>
<br>　　过尊浮绿醑，拂幌缀红绡。那用持愁玩，春怀不自聊。
<br>
<br>　　卷799_14  「拾得韦氏花钿以诗寄赠」张夫人
<br>
<br>　　今朝妆阁前，拾得旧花钿。粉污痕犹在，尘侵色尚鲜。
<br>
<br>　　曾经纤手里，拈向翠眉边。能助千金笑，如何忍弃捐。
<br>
<br>　　卷799_15  「诮喜鹊」张夫人
<br>
<br>　　畴昔鸳鸯侣，朱门贺客多。如今无此事，好去莫相过。
<br>
<br>　　卷799_16  「句」张夫人
<br>
<br>　　游蜂乍起惊落墀，黄鸟衔来却上枝。（《柳絮》）
<br>
<br>　　临风重回首，掩泪向庭花。（《寄远》）
<br>
<br>　　镜中春色老，枕前秋夜长。（咏泪，以上见《吟窗杂录》）
<br>
<br>　　卷799_17  「书石壁」王氏
<br>
<br>　　何事潘郎恋别筵，欢情未断妾心悬。
<br>
<br>　　汰王滩下相思处，猿叫山山月满船。
<br>
<br>　　卷799_18  「答微之」裴淑
<br>
<br>　　侯门初拥节，御苑柳丝新。不是悲殊命，唯愁别近亲。
<br>
<br>　　黄莺迁古木，朱履从清尘。想到千山外，沧江正暮春。
<br>
<br>　　卷799_19  「夫下第（一作杜羔不第，将至家寄）」赵氏2
<br>
<br>　　良人的的有奇才，何事年年被放回。
<br>
<br>　　如今妾面羞君面，君若来时近夜来。
<br>
<br>　　卷799_20  「杂言寄杜羔」赵氏2
<br>
<br>　　君从淮海游，再过兰杜秋。归来未须臾，又欲向梁州。
<br>
<br>　　梁州秦岭西，栈道与云齐。羌蛮万馀落，矛戟自高低。
<br>
<br>　　已念寡俦侣，复虑劳攀跻。丈夫重志气，儿女空悲啼。
<br>
<br>　　临邛滞游地，肯顾浊水泥。人生赋命有厚薄，
<br>
<br>　　君但遨游我寂寞。
<br>
<br>　　卷799_21  「闻夫杜羔登第（一作闻杜羔登第又寄）」赵氏2
<br>
<br>　　长安此去无多地，郁郁葱葱佳气浮。
<br>
<br>　　良人得意正年少，今夜醉眠何处楼。
<br>
<br>　　卷799_22  「杂言」赵氏2
<br>
<br>　　上林园中青青桂，折得一枝好夫婿。
<br>
<br>　　杏花如雪柳垂丝，春风荡r不同枝。
<br>
<br>　　卷799_23  「寄夫（贞元中伉登第辟江西幕不归张以诗寄之）」张氏
<br>
<br>　　久无音信到罗帏，路远迢迢遣问谁。
<br>
<br>　　闻君折得东堂桂，折罢那能不暂归。
<br>
<br>　　驿使今朝过五湖，殷勤为我报狂夫。
<br>
<br>　　从来夸有龙泉剑，试割相思得断无。
<br>
<br>　　卷799_24  「赠郑女郎（一作郑氏妹）」薛N
<br>
<br>　　艳阳灼灼河洛神，珠帘绣户青楼春。能弹箜篌弄纤指，
<br>
<br>　　愁杀门前少年子。笑开一面红粉妆，东园几树桃花死。
<br>
<br>　　朝理曲，暮理曲，独坐窗前一片玉。行也娇，坐也娇，
<br>
<br>　　见之令人魂魄销。堂前锦褥红地炉，绿沈香}倾屠苏。
<br>
<br>　　解佩时时歇歌管，芙蓉帐里兰麝满。晚起罗衣香不断，
<br>
<br>　　灭烛每嫌秋夜短。
<br>
<br>　　卷799_25  「古意」薛N
<br>
<br>　　昨夜巫山中，失却阳台女。朝来香阁里，独伴楚王语。
<br>
<br>　　卷799_26  「赠故人」薛N
<br>
<br>　　昔别容如玉，今来鬓若丝。泪痕应共见，肠断阿谁知。
<br>
<br>　　卷799_27  「句」薛N
<br>
<br>　　寂寞相思处，雕梁落燕泥。（春闺曲，见《吟窗杂录》）
<br>
<br>　　卷799_28  「题奉慈寺」杨德麟
<br>
<br>　　日月金轮动，旃檀碧树秋。塔分鸿雁翅，钟挂凤凰楼。
<br>
<br>　　卷799_29  「述怀（校书娶崔时年已暮崔微有愠色赋诗述怀）」崔氏
<br>
<br>　　不怨卢郎年纪大，不怨卢郎官职卑。
<br>
<br>　　自恨妾身生较晚，不及卢郎年少时。
<br>
<br>　　卷799_30  「寄夫（一作王驾诗，题云古意）」陈玉兰
<br>
<br>　　夫戍边关妾在吴，西风吹妾妾忧夫。
<br>
<br>　　一行书信千行泪，寒到君边衣到无。
<br>
<br>　　卷799_31  「写真寄夫」薛媛
<br>
<br>　　欲下丹青笔，先拈宝镜寒。已经颜索寞，渐觉鬓凋残。
<br>
<br>　　泪眼描将易，愁肠写出难。恐君浑忘却，时展画图看。
<br>
<br>　　卷799_32  「闻琴」孙氏
<br>
<br>　　玉指朱弦轧复清，湘妃愁怨最难听。初疑飒飒凉风劲，
<br>
<br>　　又似萧萧暮雨零。近比流泉来碧嶂，远如玄鹤下青冥。
<br>
<br>　　夜深弹罢堪惆怅，露湿丛兰月满庭。
<br>
<br>　　卷799_33  「白蜡烛诗（代夫赠人）」孙氏
<br>
<br>　　景胜银G香比兰，一条白玉咳撕。
<br>
<br>　　他时紫禁春风夜，醉草天书仔细看。
<br>
<br>　　卷799_34  「谢人送酒（一作代谢崔家郎君送酒）」孙氏
<br>
<br>　　谢将清酒寄愁人，澄澈甘香气味真。
<br>
<br>　　好是绿窗风月夜，一杯摇荡满怀春。
<br>
<br>　　卷799_35  「诗」张立本女
<br>
<br>　　危冠广袖楚宫妆，独步闲庭逐夜凉。
<br>
<br>　　自把玉簪敲砌竹，清歌一曲月如霜。
<br>
<br>　　卷799_36  「绣龟形诗」侯氏
<br>
<br>　　暌离已是十秋强，对镜那堪重理妆。闻雁几回修尺素，
<br>
<br>　　见霜先为制衣裳。开箱叠练先垂泪，拂杵调砧更断肠。
<br>
<br>　　绣作龟形献天子，愿教征客早还乡。
<br>
<br>　　卷799_37  「感夫诗（一作与夫诀，一作留别）」慎氏
<br>
<br>　　当时心事已相关，雨散云飞一饷间。
<br>
<br>　　便是孤帆从此去，不堪重上望夫山。
<br>
<br>　　卷799_38  「谣」薛瑶
<br>
<br>　　化云心兮思淑贞，洞寂灭兮不见人。瑶草芳兮思芬C，
<br>
<br>　　将奈何兮青春。
<br>
<br>　　卷799_39  「题唐安寺阁壁」王霞卿
<br>
<br>　　春来引步暂寻游，愁见风光倚寺楼。
<br>
<br>　　正好开怀对烟月，双眉不觉自如钩。
<br>
<br>　　卷799_40  「答郑殷彝」王霞卿
<br>
<br>　　君是烟霄折桂身，圣朝方切用儒珍。
<br>
<br>　　正堪西上文场战，空向途中泥妇人。
<br>
<br>　　卷799_41  「喜卢郎及第」窦梁宾
<br>
<br>　　晓妆初罢眼初p，小玉惊人踏破裙。
<br>
<br>　　手把红笺书一纸，上头名字有郎君。
<br>
<br>　　卷799_42  「雨中看牡丹」窦梁宾
<br>
<br>　　东风未放晓泥干，红药花开不奈寒。
<br>
<br>　　待得天晴花已老，不如携手雨中看。
<br>
<br>　　卷799_43  「书桐叶」任氏
<br>
<br>　　拭翠敛蛾眉，郁郁心中事。搦管下庭除，书成相思字。
<br>
<br>　　此字不书石，此字不书纸。书在桐叶上，愿逐秋风起。
<br>
<br>　　天下有心人，尽解相思死。天下负心人，不识相思字。
<br>
<br>　　有心与负心，不知落何地。
<br>
<br>　　卷799_44  「下狱贡诗」黄崇嘏
<br>
<br>　　偶辞幽隐在临邛，行止坚贞比涧松。
<br>
<br>　　何事政清如水镜，绊他野鹤在深笼。
<br>
<br>　　卷799_45  「辞蜀相妻女诗」黄崇嘏
<br>
<br>　　一辞拾翠碧江湄，贫守蓬茅但赋诗。自服蓝衫居郡掾，
<br>
<br>　　永抛鸾镜画蛾眉。立身卓尔青松操，挺志铿然白璧姿。
<br>
<br>　　幕府若容为坦腹，愿天速变作男儿。
<br>
<br>　　卷799_46  「答诸姊妹戒饮」蒋氏
<br>
<br>　　平生偏好酒，劳尔劝吾餐。但得杯中满，时光度不难。
<br>
<br>　　卷799_47  「书壁」周仲美
<br>
<br>　　爱妾不爱子，为问此何理。弃官更弃妻，人情宁可已。
<br>
<br>　　永诀泗之滨，遗言空在耳。三载无朝昏，孤帏泪如洗。
<br>
<br>　　妇人义从夫，一节誓生死。江乡感残春，肠断晚烟起。
<br>
<br>　　西望太华峰，不知几千里。
<br>
<br>　　卷799_48  「溪口云」张文姬
<br>
<br>　　溶溶溪口云，才向溪中吐。不复归溪中，还作溪中雨。
<br>
<br>　　卷799_49  「池上竹」张文姬
<br>
<br>　　此君临此池，枝低水相近。碧色绿波中，日日流不尽。
<br>
<br>　　卷799_50  「沙上鹭」张文姬
<br>
<br>　　沙头一水禽，鼓翼扬清音。只待高风便，非无云汉心。
<br>
<br>　　卷799_51  「双槿树」张文姬
<br>
<br>　　绿影竞扶疏，红姿相照灼。不学桃李花，乱向春风落。
<br>
<br>　　卷799_52  「狱中书情上使君（长文为强暴所诬系狱，献诗雪冤）」程长文
<br>
<br>　　妾家本住鄱阳曲，一片贞心比孤竹。当年二八盛容仪。
<br>
<br>　　红笺草隶恰如飞。尽日闲窗刺绣坐，有时极浦采莲归。
<br>
<br>　　谁道居贫守都邑，幽闺寂寞无人识。海燕朝归衾枕寒，
<br>
<br>　　山花夜落阶墀湿。强暴之男何所为，手持白刃向帘帏。
<br>
<br>　　一命任从刀下死，千金岂受暗中欺。我心匪石情难转，
<br>
<br>　　志夺秋霜意不移。血溅罗衣终不恨，疮黏锦袖亦何辞。
<br>
<br>　　县僚曾未知情绪，即便教人絷囹圄。朱唇滴沥独衔冤，
<br>
<br>　　玉箸阑干叹非所。十月寒更堪思人，一闻击柝一伤神。
<br>
<br>　　高髻不梳云已散，蛾眉罢扫月仍新。三尺严章难可越，
<br>
<br>　　百年心事向谁说。但看洗雪出圜扉，始信白圭无玷缺。
<br>
<br>　　卷799_53  「铜雀台怨」程长文
<br>
<br>　　君王去后行人绝，箫筝不响歌喉咽。雄剑无威光彩沈，
<br>
<br>　　宝琴零落金星灭。玉阶寂寞坠秋露，月照当时歌舞处。
<br>
<br>　　当时歌舞人不回，化为今日西陵灰。
<br>
<br>　　卷799_54  「春闺怨」程长文
<br>
<br>　　绮陌香飘柳如线，时光瞬息如流电。
<br>
<br>　　良人何处事功名，十载相思不相见。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
