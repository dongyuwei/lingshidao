<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百八十七</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百八十七
<br>
<br>　　卷287_1  「南充谢郡客游澧州留赠宇文中丞」畅当
<br>
<br>　　仆本C落人，辱当州郡使。量力颇及早，谢归今即己。
<br>
<br>　　萧萧若凌虚，襟带顿销靡。车服率然来，涔阳作游子。
<br>
<br>　　郁郁寡开颜，默默独行李。忽逢平生友，一笑方在此。
<br>
<br>　　秋情宁风日，楚思浩云水。为语弋林者，冥冥鸿远矣。
<br>
<br>　　卷287_2  「宿报恩寺精舍」畅当
<br>
<br>　　钟梵送沈景，星多露渐光。风中兰靡靡，月下树苍苍。
<br>
<br>　　夜殿若山横，深松如涧凉。羸然虎溪子，迟我一虚床。
<br>
<br>　　杳杳空寂舍，髁桂香。拥褐依西壁，纱灯霭中央。
<br>
<br>　　卷287_3  「自平阳馆赴郡」畅当
<br>
<br>　　晨兴平阳馆，见月沈江水。溶溶山雾披，肃肃沙鹭起。
<br>
<br>　　奉恩谬符竹，伏轼省顽鄙。何当施教化，愧迎小郡吏。
<br>
<br>　　寥落火耕俗，征途青冥里。德绥及吾民，不德将鹿矣。
<br>
<br>　　擒奸非性能，多愍会衰齿。恭承共理诏，恒惧坠诸地。
<br>
<br>　　卷287_4  「天柱隐所重答江州应物」畅当
<br>
<br>　　寂寞一怅望，秋风山景清。此中惟草色，翻意见人行。
<br>
<br>　　荒径饶松子，深萝绝鸟声。阳崖全带日，宽嶂偶通耕。
<br>
<br>　　拙昧难容世，贫寒别有情。烦君琼玖赠，幽懒百无成。
<br>
<br>　　卷287_5  「山居酬韦苏州见寄」畅当
<br>
<br>　　孤柴泄烟处，此中山叟居。观云宁有事，耽酒讵知馀。
<br>
<br>　　水定鹤翻去，松歌峰俨如。犹烦使君问，更欲结深庐。
<br>
<br>　　卷287_6  「春日过奉诚园（一作曲江，一作玉林园）」畅当
<br>
<br>　　帝里阳和日，游人到御园。暖催新景气，春认旧兰荪。
<br>
<br>　　咏德先臣没，成蹊大树存。见桐犹近井，看柳尚依门。
<br>
<br>　　献地非更宅，遗忠永奉恩。又期攀桂后，来赏百花繁。
<br>
<br>　　卷287_7  「军中醉饮寄沈八刘叟（一作杜甫诗）」畅当
<br>
<br>　　酒渴爱江清，馀酣漱晚汀。软莎欹坐稳，冷石醉眠醒。
<br>
<br>　　野膳随行帐，华音发从伶。数杯君不见，都已遣沈冥。
<br>
<br>　　卷287_8  「偶宴西蜀摩诃池」畅当
<br>
<br>　　珍木郁清池，风荷左右披。浅觞宁及醉，慢舸不知移。
<br>
<br>　　荫簟流光冷，凝簪照影欹。胡为独羁者，雪涕向涟漪。
<br>
<br>　　卷287_9  「奉送杜中丞赴洪州」畅当
<br>
<br>　　诏出凤凰宫，新恩连帅雄。江湖经战阵，草木待仁风。
<br>
<br>　　豪右贪威爱，纡繁德简通。多惭君子顾，攀饯路尘中。
<br>
<br>　　卷287_10  「九日陪皇甫使君泛江宴赤岸亭」畅当
<br>
<br>　　羁旅逢佳节，逍遥忽见招。同倾菊花酒，缓棹木兰桡。
<br>
<br>　　平楚堪愁思，长江去寂寥。猿啼不离峡，滩沸镇如潮。
<br>
<br>　　举目关山异，伤心乡国遥。徒言欢满座，谁觉客魂消。
<br>
<br>　　卷287_11  「蒲中道中二首」畅当
<br>
<br>　　苍苍中条山，厥形极奇j.我欲涉其崖，濯足黄河水。
<br>
<br>　　古刹栖柿林，绿阴覆苍瓦。岁晏来品题，拾叶总堪写。
<br>
<br>　　卷287_12  「登鹳雀楼」畅当
<br>
<br>　　迥临飞鸟上，高出世尘间。天势围平野，河流入断山。
<br>
<br>　　卷287_13  「宿潭上二首」畅当
<br>
<br>　　夜潭有仙舸，与月当水中。嘉宾爱明月，游子惊秋风。
<br>
<br>　　青蒲野陂水，白露明月天。中夜秋风起，心事坐潸然。
<br>
<br>　　卷287_14  「别卢纶」畅当
<br>
<br>　　故交君独在，又欲与君离。我有新秋泪，非关宋玉悲。
<br>
<br>　　卷287_15  「题沈八斋」畅当
<br>
<br>　　江斋一入何亭亭，因寄沦涟心杳冥。
<br>
<br>　　绿绮琴弹白雪引，乌丝绢勒黄庭经。
<br>
<br>　　卷287_16  「早春」畅诸
<br>
<br>　　献岁春犹浅，园林未尽开。雪和新雨落，风带旧寒来。
<br>
<br>　　听鸟闻归雁，看花识早梅。生涯知几日，更被一年催。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
