<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百五十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷五百五十
<br>
<br>　　卷550_1  「岁暮江轩寄卢端公」赵嘏
<br>
<br>　　积水生高浪，长风自北时。万艘俱拥棹，上客独吟诗。
<br>
<br>　　路以重湖阻，心将小谢期。渚云愁正断，江雁重惊悲。
<br>
<br>　　笑忆游星子，歌寻罢贵池。梦来孤岛在，醉醒百忧随。
<br>
<br>　　戍迥烟生晚，江寒鸟过迟。问山樵者对，经雨钓船移。
<br>
<br>　　敢叹今留滞，犹胜曩别离。醉从陶令得，善必丈人知。
<br>
<br>　　道蹇才何取，恩深剑不疑。此身同岸柳，只待变寒枝。
<br>
<br>　　卷550_2  「秋日吴中观贡藕」赵嘏
<br>
<br>　　野艇几西东，清泠映碧空。褰衣来水上，捧玉出泥中。
<br>
<br>　　叶乱田田绿，莲馀片片红。激波才入选，就日已生风。
<br>
<br>　　御洁玲珑膳，人怀拔擢功。梯山谩多品，不与世流同。
<br>
<br>　　卷550_3  「华清宫和杜舍人（一作张祜诗）」赵嘏
<br>
<br>　　五十年天子，离宫仰峻墙。登封时正泰，御宇日何长。
<br>
<br>　　上位先名实，中兴事宪章。起戎轻甲胄，馀地复河湟。
<br>
<br>　　道帝玄元祖，儒封孔子王。因缘百司署，丛会一人汤。
<br>
<br>　　渭水波摇绿，秦郊草半黄。马驯金勒细，鹰健玉铃锵。
<br>
<br>　　下箭朱弓满，鸣鞭皓腕攘。畋思获吕望，谏只避周昌。
<br>
<br>　　兔迹贪前逐，枭心不早防。几添鹦鹉劝，先赐荔枝尝。
<br>
<br>　　月锁千门静，天吹一笛凉。细音摇羽，轻步宛霓裳。
<br>
<br>　　祸乱基潜结，升平意遽忘。衣冠逃犬虏，鼙鼓动渔阳。
<br>
<br>　　外戚心殊迫，中途事可量。血埋妃子艳，创断禄儿肠。
<br>
<br>　　近侍烟尘隔，前踪辇路荒。益知迷宠佞，遗恨丧贤良。
<br>
<br>　　北阙尊明主，南宫逊上皇。禁清馀凤吹，池冷睡龙光。
<br>
<br>　　祝寿山犹在，流年水共伤。杜鹃魂厌蜀，蝴蝶梦悲庄。
<br>
<br>　　雀卵遗雕恚虫丝I画梁。紫苔侵壁润，红树闭门芳。
<br>
<br>　　守吏齐鸳瓦，耕民得翠。登年齐T乐，讲武旧兵场。
<br>
<br>　　暮草深岩翠，幽花坠径香。不堪垂白叟，行折御沟杨。
<br>
<br>　　卷550_4  「下第」赵嘏
<br>
<br>　　南溪抱瓮客，失意自怀羞。晚路谁携手，残春自白头。
<br>
<br>　　卷550_5  「到家（一作杜牧诗，题作归家）」赵嘏
<br>
<br>　　童稚苦相问，归来何太迟。共谁争岁月，赢得鬓边丝。
<br>
<br>　　卷550_6  「春酿」赵嘏
<br>
<br>　　春酿正风流，梨花莫问愁。马卿思一醉，不惜ht裘。
<br>
<br>　　卷550_7  「寒塘」赵嘏
<br>
<br>　　晓发梳临水，寒塘坐见秋。乡心正无限，一雁度南楼。
<br>
<br>　　卷550_8  「寄前黄州窦使君」赵嘏
<br>
<br>　　池上笙歌寂不闻，楼中愁杀碧虚云。
<br>
<br>　　玉壶凝尽重重泪，寄与风流旧使君。
<br>
<br>　　卷550_9  「八月二十九日宿怀」赵嘏
<br>
<br>　　秋天睛日菊还香，独坐书斋思已长。
<br>
<br>　　无奈风光易流转，强须倾酒一杯觞。
<br>
<br>　　卷550_10  「泗上奉送相公」赵嘏
<br>
<br>　　语堪铭座默含春，西汉公卿绝比伦。
<br>
<br>　　今日抱辕留不得，欲挥双涕学舒人。
<br>
<br>　　卷550_11  「赠桐乡丞」赵嘏
<br>
<br>　　舟触长松岸势回，潺一夜绕亭台。
<br>
<br>　　若教靖节先生见，不肯更吟归去来。
<br>
<br>　　卷550_12  「哭李进士」赵嘏
<br>
<br>　　牵马街中哭送君，灵车辗雪隔城闻。
<br>
<br>　　唯有山僧与樵客，共舁孤榇入幽坟。
<br>
<br>　　卷550_13  「重阳」赵嘏
<br>
<br>　　节逢重九海门外，家在五湖烟水东。
<br>
<br>　　还向秋山觅诗句，伴僧吟对菊花风。
<br>
<br>　　卷550_14  「重阳日即事」赵嘏
<br>
<br>　　病酒坚辞绮席春，菊花空伴水边身。
<br>
<br>　　由来举止非闲雅，不是龙山落帽人。
<br>
<br>　　卷550_15  「十无诗寄桂府杨中丞」赵嘏
<br>
<br>　　琴酒曾将风月须，谢公名迹满江湖。
<br>
<br>　　不知贵拥旌旗后，犹暇怜诗爱酒无。
<br>
<br>　　东省南宫兴不孤，几因诗酒谬招呼。
<br>
<br>　　一从开署芙蓉幕，曾向风前记得无。
<br>
<br>　　遥闻桂水绕城隅，城上江山满画图。
<br>
<br>　　为问訾家洲畔月，清秋拟许醉狂无。
<br>
<br>　　日暮江边一小儒，空怜未有白髭须。
<br>
<br>　　马融已贵诸生老，犹自容窥绛帐无。
<br>
<br>　　一种吟诗号孔徒，沧江有客独疏愚。
<br>
<br>　　初筵尽辟知名士，许到风前月下无。
<br>
<br>　　望断南云日已晡，便应凭梦过重湖。
<br>
<br>　　不知自古登龙者，曾有因诗泥得无。
<br>
<br>　　早游门馆一樵夫，只爱吟诗傍药炉。
<br>
<br>　　旌旆满江身不见，思言记得颍川无。
<br>
<br>　　孔融襟抱称名儒，爱物怜才与世殊。
<br>
<br>　　今日宾阶忘姓字，当时省记荐雄无。
<br>
<br>　　僻爱江山俯坐隅，人间不是便为图。
<br>
<br>　　尊前为问神仙伴，肯向三清慰荐无。
<br>
<br>　　膺门不避额逢珠，绝境由来卷轴须。
<br>
<br>　　早忝阿戎诗友契，趋庭曾荐祢生无。
<br>
<br>　　卷550_16  「寄山僧」赵嘏
<br>
<br>　　云里幽僧不置房，橡花藤叶盖禅床。
<br>
<br>　　朝来逢著山中伴，闻说新移最上方。
<br>
<br>　　卷550_17  「喜张寮暗凇拐载
<br>
<br>　　九转丹成最上仙，青天暖日踏云轩。
<br>
<br>　　春风贺喜无言语，排比花枝满杏园。
<br>
<br>　　卷550_18  「赠张灏裢繁徊德洹拐载
<br>
<br>　　莫向花前泣酒杯，谪仙依旧是仙才。
<br>
<br>　　犹堪与世为祥瑞，曾到蓬山顶上来。
<br>
<br>　　卷550_19  「悼亡二首」赵嘏
<br>
<br>　　一烛从风到奈何，二年衾枕逐流波。
<br>
<br>　　虽知不得公然泪，时泣阑干恨更多。
<br>
<br>　　明月萧萧海上风，君归泉路我飘蓬。
<br>
<br>　　门前虽有如花貌，争奈如花心不同。
<br>
<br>　　卷550_20  「宫乌栖」赵嘏
<br>
<br>　　宫乌栖处玉楼深，微月生檐夜夜心。
<br>
<br>　　香辇不回花自落，春来空佩辟寒金。
<br>
<br>　　卷550_21  「长信宫（一作孟迟诗）」赵嘏
<br>
<br>　　君恩已尽欲何归，犹有残香在舞衣。
<br>
<br>　　自恨身轻不如燕，春来长绕御帘飞。
<br>
<br>　　卷550_22  「广陵城（一作孟迟诗）」赵嘏
<br>
<br>　　红映高台绿绕城，城边春草傍墙生。
<br>
<br>　　隋家不向此中尽，汴水应无东去声。
<br>
<br>　　卷550_23  「冷日过骊山（一作孟迟诗）」赵嘏
<br>
<br>　　冷日微烟渭水愁，翠华宫树不胜秋。
<br>
<br>　　霓裳一曲千门锁，白尽梨园弟子头。
<br>
<br>　　卷550_24  「下第后归永乐里自题二首」赵嘏
<br>
<br>　　无地无媒只一身，归来空拂满床尘。
<br>
<br>　　尊前尽日谁相对，唯有南山似故人。
<br>
<br>　　玄发侵愁忽似翁，暖尘寒袖共东风。
<br>
<br>　　公卿门户不知处，立马九衢春影中。
<br>
<br>　　卷550_25  「出试日独游曲江」赵嘏
<br>
<br>　　江莎渐映花边绿，楼日自开池上春。
<br>
<br>　　双鹤绕空来又去，不知临水有愁人。
<br>
<br>　　卷550_26  「题曹娥庙」赵嘏
<br>
<br>　　青娥埋没此江滨，江树飕v惨暮云。
<br>
<br>　　文字在碑碑已堕，波涛辜负色丝文。
<br>
<br>　　卷550_27  「题段氏中台」赵嘏
<br>
<br>　　看山台下水无尘，碧筱前头曲水春。
<br>
<br>　　独对一尊风雨夜，不知家有早朝人。
<br>
<br>　　卷550_28  「华州座中献卢给事」赵嘏
<br>
<br>　　送迎皆到三峰下，满面烟霜满马尘。
<br>
<br>　　自是追攀认知己，青云不假送迎人。
<br>
<br>　　卷550_29  「商山道中（一作度商山晚静，又作净）」赵嘏
<br>
<br>　　和如春色净如秋，五月商山是胜游。
<br>
<br>　　当昼火云生不得，一溪萦作万重愁。
<br>
<br>　　卷550_30  「赠歙州妓」赵嘏
<br>
<br>　　滟滟横波思有馀，庾楼明月堕云初。
<br>
<br>　　扬州寒食春风寺，看遍花枝尽不如。
<br>
<br>　　卷550_31  「赠王明府」赵嘏
<br>
<br>　　五柳逢秋影渐微，陶潜恋酒不知归。
<br>
<br>　　但存物外醉乡在，谁向人间问是非。
<br>
<br>　　卷550_32  「吕校书雨中见访」赵嘏
<br>
<br>　　竹阁斜溪小槛明，惟君来赏见山情。
<br>
<br>　　马嘶风雨又归去，独听子规千万声。
<br>
<br>　　卷550_33  「千秋岭下」赵嘏
<br>
<br>　　知有岩前万树桃，未逢摇落思空劳。
<br>
<br>　　年年盛发无人见，三十六溪春水高。
<br>
<br>　　卷550_34  「歙州道中仆逃」赵嘏
<br>
<br>　　去跳风雨几奔波，曾共辛勤奈若何。
<br>
<br>　　莫遣穷归不知处，秋山重叠戍旗多。
<br>
<br>　　卷550_35  「重阳日寄韦舍人」赵嘏
<br>
<br>　　节过重阳菊委尘，江边病起杖扶身。
<br>
<br>　　不知此日龙山会，谁是风流落帽人。
<br>
<br>　　卷550_36  「赠薛勋下第」赵嘏
<br>
<br>　　一掷虽然未得卢，惊人不用绕床呼。
<br>
<br>　　牢之坐被青云逼，只问君能酷似无。
<br>
<br>　　卷550_37  「宛陵望月寄沈学士」赵嘏
<br>
<br>　　一川如画敬亭东，待诏闲游处处同。
<br>
<br>　　天竺山前镜湖畔，何如今日庾楼中。
<br>
<br>　　卷550_38  「翡翠岩」赵嘏
<br>
<br>　　芙蓉幕里千场醉，翡翠岩前半日闲。
<br>
<br>　　惆怅晋朝人不到，谢公抛力上东山。
<br>
<br>　　卷550_39  「发新安后途中寄卢中丞二首」赵嘏
<br>
<br>　　楼上风流庾使君，笙歌曾醉此中闻。
<br>
<br>　　目前已是陵阳路，回首丛山满眼云。
<br>
<br>　　晚树萧萧促织愁，风帘似水满床秋。
<br>
<br>　　千山不碍笙歌月，谁伴羊公上夜楼。
<br>
<br>　　卷550_40  「留题兴唐寺」赵嘏
<br>
<br>　　满水楼台满寺山，七年今日共跻攀。
<br>
<br>　　月高对菊问行客，去折芳枝早晚还。
<br>
<br>　　卷550_41  「广陵道」赵嘏
<br>
<br>　　斗鸡台边花照尘，炀帝陵下水含春。
<br>
<br>　　青云回翅北归雁，白首哭途何处人。
<br>
<br>　　卷550_42  「茅山道中」赵嘏
<br>
<br>　　溪树重重水乱流，马嘶残雨晚程秋。
<br>
<br>　　门前便是仙山路，目送归云不得游。
<br>
<br>　　卷550_43  「江上与兄别」赵嘏
<br>
<br>　　楚国湘江两渺，暖川晴雁背帆飞。
<br>
<br>　　人间离别尽堪哭，何况不知何日归。
<br>
<br>　　卷550_44  「落第」赵嘏
<br>
<br>　　九陌初晴处处春，不能回避看花尘。
<br>
<br>　　由来得丧非吾事，本是钓鱼船上人。
<br>
<br>　　卷550_45  「宛陵馆冬青树（一作汉阴亭树）」赵嘏
<br>
<br>　　碧树如烟覆晚波，清秋欲尽客重过。
<br>
<br>　　故园亦有如烟树，鸿雁不来风雨多。
<br>
<br>　　卷550_46  「赠五老韩尊师」赵嘏
<br>
<br>　　有客斋心事玉晨，对山须鬓绿无尘。
<br>
<br>　　住山道士年如鹤，应识当时五老人。
<br>
<br>　　卷550_47  「经汾阳旧宅」赵嘏
<br>
<br>　　门前不改旧山河，破虏曾轻马伏波。
<br>
<br>　　今日独经歌舞地，古槐疏冷夕阳多。
<br>
<br>　　卷550_48  「寄卢中丞」赵嘏
<br>
<br>　　叶覆清溪滟滟红，路横秋色马嘶风。
<br>
<br>　　独携一}郡斋酒，吟对青山忆谢公。
<br>
<br>　　卷550_49  「途中」赵嘏
<br>
<br>　　故园回首雁初来，马上千愁付一杯。
<br>
<br>　　惟有新诗似相识，暮山吟处共徘徊。
<br>
<br>　　卷550_50  「寄裴澜」赵嘏
<br>
<br>　　绮云初堕亭亭月，锦席惟横滟滟波。
<br>
<br>　　宋玉逢秋正高卧，一篇吟尽奈情何。
<br>
<br>　　卷550_51  「淮南丞相坐赠歌者虞姹」赵嘏
<br>
<br>　　绮筵无处避梁尘，虞姹清歌日日新。
<br>
<br>　　来值渚亭花欲尽，一声留得满城春。
<br>
<br>　　卷550_52  「酬段侍御」赵嘏
<br>
<br>　　莲花上客思闲闲，数首新诗到筚关。
<br>
<br>　　吟得楚天风雨霁，一条江水两三山。
<br>
<br>　　卷550_53  「寻僧二首」赵嘏
<br>
<br>　　台殿参差日堕尘，坞西归去一庵云。
<br>
<br>　　寒泉何处夜深落，声隔半岩疏叶闻。
<br>
<br>　　溪户无人谷鸟飞，石桥横木挂禅衣。
<br>
<br>　　看云日暮倚松立，野水乱鸣僧未归。
<br>
<br>　　卷550_54  「发柏梯寺」赵嘏
<br>
<br>　　一泓秋水千竿竹，静得劳生半日身。
<br>
<br>　　犹有向西无限地，别僧骑马入红尘。
<br>
<br>　　卷550_55  「西江晚泊」赵嘏
<br>
<br>　　茫茫霭霭失西东，柳浦桑村处处同。
<br>
<br>　　戍鼓一声帆影尽，水禽飞起夕阳中。
<br>
<br>　　卷550_56  「南池」赵嘏
<br>
<br>　　照影池边多少愁，往来重见此塘秋。
<br>
<br>　　芙蓉苑外新经雨，红叶相随何处流。
<br>
<br>　　卷550_57  「江楼旧感」赵嘏
<br>
<br>　　独上江楼思渺然，月光如水水如天。
<br>
<br>　　同来望月人何处，风影依稀似去年。
<br>
<br>　　卷550_58  「南园」赵嘏
<br>
<br>　　雨过郊园绿尚微，落花惆怅满尘衣。
<br>
<br>　　芳尊有酒无人共，日暮看山还独归。
<br>
<br>　　卷550_59  「南亭」赵嘏
<br>
<br>　　孤亭影在乱花中，怅望无人此醉同。
<br>
<br>　　听尽暮钟犹独坐，水边襟袖起春风。
<br>
<br>　　卷550_60  「赠女仙」赵嘏
<br>
<br>　　水思云情小凤仙，月涵花态语如弦。
<br>
<br>　　不因金骨三清客，谁识吴州有洞天。
<br>
<br>　　卷550_61  「宣州送判官」赵嘏
<br>
<br>　　来时健笔佐嫖姚，去折槐花度野桥。
<br>
<br>　　谁见尊前此惆怅，一声歌尽路迢迢。
<br>
<br>　　卷550_62  「宿僧院」赵嘏
<br>
<br>　　月满长空树满霜，度云低拂近檐床。
<br>
<br>　　林中夜半一声磬，卧见高僧入道场。
<br>
<br>　　卷550_63  「寻僧」赵嘏
<br>
<br>　　斜日横窗起暗尘，水边门户闭闲春。
<br>
<br>　　千竿竹里花枝动，只道无人似有人。
<br>
<br>　　卷550_64  「经王先生故居」赵嘏
<br>
<br>　　晚波东去海茫茫，谁识蓬山不死乡。
<br>
<br>　　弄玉已归萧史去，碧楼红树倚斜阳。
<br>
<br>　　卷550_65  「送从翁中丞奉使黠戛斯六首」赵嘏
<br>
<br>　　扬雄词赋举天闻，万里油幢照塞云。
<br>
<br>　　仆射峰西几千骑，一时迎著汉将军。
<br>
<br>　　旌旗杳杳雁萧萧，春尽穷沙雪未消。
<br>
<br>　　料得坚昆受宣后，始知公主已归朝。
<br>
<br>　　虽言穷北海云中，属国当时事不同。
<br>
<br>　　九姓如今尽臣妾，归期那肯待秋风。
<br>
<br>　　牢山望断绝尘氛，滟滟河西拂地云。
<br>
<br>　　谁见鲁儒持汉节，玉关降尽可汗军。
<br>
<br>　　山川险易接胡尘，秦汉图来或未真。
<br>
<br>　　自此尽知边塞事，河湟更欲托何人。
<br>
<br>　　秦皇无策建长城，刘氏仍穷北路兵。
<br>
<br>　　若遇单于旧牙帐，却应伤叹汉公卿。
<br>
<br>　　卷550_66  「东亭柳」赵嘏
<br>
<br>　　拂水斜烟一万条，几随春色倚河桥。
<br>
<br>　　不知别后谁攀折，犹自风流胜舞腰。
<br>
<br>　　卷550_67  「僧舍二首」赵嘏
<br>
<br>　　只言双鬓未蹉跎，独奈牛羊送日何。
<br>
<br>　　禅客不归车马去，晚檐山色为谁多。
<br>
<br>　　溪上禅关水木间，水南山色与僧闲。
<br>
<br>　　春风尽日无来客，幽磬一声高鸟还。
<br>
<br>　　卷550_68  「新月」赵嘏
<br>
<br>　　玉钩斜傍画檐生，云匣初开一寸明。
<br>
<br>　　何事最能悲少妇，夜来依约落边城。
<br>
<br>　　卷550_69  「赠皇甫垣」赵嘏
<br>
<br>　　养由弓箭已无功，牢落生涯事事同。
<br>
<br>　　相劝一杯寒食酒，几多辛苦到春风。
<br>
<br>　　卷550_70  「四祖寺」赵嘏
<br>
<br>　　千株松下双峰寺，一盏灯前万里身。
<br>
<br>　　自为心猿不调伏，祖师元是世间人。
<br>
<br>　　卷550_71  「听蝉」赵嘏
<br>
<br>　　噪蝉声乱日初曛，弦管楼中永不闻。
<br>
<br>　　独奈愁人数茎发，故园秋隔五湖云。
<br>
<br>　　卷550_72  「寄远」赵嘏
<br>
<br>　　禁钟声尽见栖禽，关塞迢迢故国心。
<br>
<br>　　无限春愁莫相问，落花流水洞房深。
<br>
<br>　　卷550_73  「池上」赵嘏
<br>
<br>　　正怜佳月夜深坐，池上暖回燕雁声。
<br>
<br>　　犹有渔舟系江岸，故人归尽独何情。
<br>
<br>　　卷550_74  「春日书怀」赵嘏
<br>
<br>　　暖莺春日舌难穷，枕上愁生晓听中。
<br>
<br>　　应袅绿窗残梦断，杏园零落满枝风。
<br>
<br>　　卷550_75  「赠别」赵嘏
<br>
<br>　　水边秋草暮萋萋，欲驻残阳恨马蹄。
<br>
<br>　　曾是管弦同醉伴，一声歌尽各东西。
<br>
<br>　　卷550_76  「灵岩寺」赵嘏
<br>
<br>　　馆娃宫伴千年寺，水阔云多客到稀。
<br>
<br>　　闻说春来更惆怅，百花深处一僧归。
<br>
<br>　　卷550_77  「代人听琴二首」赵嘏
<br>
<br>　　抱琴花夜不胜春，独奏相思泪满巾。
<br>
<br>　　第五指中心最恨，数声呜咽为何人。
<br>
<br>　　湘娥不葬九疑云，楚水连天坐忆君。
<br>
<br>　　惟有啼乌旧名在，忍教呜咽夜长闻。
<br>
<br>　　卷550_78  「访沈舍人不遇」赵嘏
<br>
<br>　　溪翁强访紫微郎，晓鼓声中满鬓霜。
<br>
<br>　　知在禁闱人不见，好风飘下九天香。
<br>
<br>　　卷550_79  「座上献元相公」赵嘏
<br>
<br>　　寂寞堂前日又曛，阳台去作不归云。
<br>
<br>　　从来闻说沙吒利，今日青娥属使君。
<br>
<br>　　卷550_80  「遣兴二首」赵嘏
<br>
<br>　　溪花入夏渐稀疏，雨气如秋麦熟初。
<br>
<br>　　终日苦吟人不会，海边兄弟久无书。
<br>
<br>　　读彻残书弄水回，暮天何处笛声哀。
<br>
<br>　　花前独立无人会，依旧去年双燕来。
<br>
<br>　　卷550_81  「送李给事（一作萧a相公归山）」赵嘏
<br>
<br>　　眼前轩冕是鸿毛，天上人间漫自劳。
<br>
<br>　　脱却朝衣独归去，青云不及白云高。
<br>
<br>　　卷550_82  「宿僧舍」赵嘏
<br>
<br>　　高僧夜滴芙蓉漏，远客窗含杨柳风。
<br>
<br>　　何处相逢话心地，月明身在磬声中。
<br>
<br>　　卷550_83  「吴门梦故山」赵嘏
<br>
<br>　　心熟家山梦不迷，孤峰寒绕一条溪。
<br>
<br>　　秋窗觉后情无限，月堕馆娃宫树西。
<br>
<br>　　卷550_84  「别李谱」赵嘏
<br>
<br>　　尊前路映暮尘红，池上琴横醉席风。
<br>
<br>　　今日别君如别鹤，声容长在楚弦中。
<br>
<br>　　卷550_85  「和杜侍郎题禅智寺南楼」赵嘏
<br>
<br>　　楼畔花枝拂槛红，露天香动满帘风。
<br>
<br>　　谁知野寺遗钿处，尽在相如春思中。
<br>
<br>　　卷550_86  「发青山」赵嘏
<br>
<br>　　凫p声暖野塘春，鞍马嘶风驿路尘。
<br>
<br>　　一宿青山又前去，古来难得是闲人。
<br>
<br>　　卷550_87  「入蓝关」赵嘏
<br>
<br>　　微烟已辨秦中树，远梦更依江上台。
<br>
<br>　　看落晚花还怅望，鲤鱼时节入关来。
<br>
<br>　　卷550_88  「落第寄沈询」赵嘏
<br>
<br>　　穿杨力尽独无功，华发相期一夜中。
<br>
<br>　　别到江头旧吟处，为将双泪问春风。
<br>
<br>　　卷550_89  「送韦中丞」赵嘏
<br>
<br>　　二年恩意是春辉，清净胸襟似者希。
<br>
<br>　　泣尽楚人多少泪，满船唯载酒西归。
<br>
<br>　　卷550_90  「咏端正春树」赵嘏
<br>
<br>　　一树繁阴先著名，异花奇叶俨天成。
<br>
<br>　　马嵬此去无多地，只合杨妃墓上生。
<br>
<br>　　卷550_91  「叙事献同州侍御三首」赵嘏
<br>
<br>　　青云席中罗袜尘，白首江上吟诗人。
<br>
<br>　　登龙不及三千士，虚度膺门二十春。
<br>
<br>　　平生望断云层层，紫府杳是他人登。
<br>
<br>　　却应归访溪边寺，说向当时同社僧。
<br>
<br>　　尊前谁伴谢公游，莲岳晴来翠满楼。
<br>
<br>　　坐见一方金变化，独吟红药对残秋。
<br>
<br>　　卷550_92  「婺州宴上留别（一作婺州宴留上萧员外）」赵嘏
<br>
<br>　　双溪楼影向云横，歌舞高台晚更清。
<br>
<br>　　独自下楼骑瘦马，摇鞭重入乱蝉声。
<br>
<br>　　卷550_93  「别牛郎中门馆」赵嘏
<br>
<br>　　整襟收泪别朱门，自料难酬顾念恩。
<br>
<br>　　招得片魂骑匹马，西风斜日入秋原。
<br>
<br>　　卷550_94  「山中寄卢简求」赵嘏
<br>
<br>　　竹西池上有花开，日日幽吟看又回。
<br>
<br>　　心忆郡中萧记室，何时暂别醉乡来。
<br>
<br>　　卷550_95  「寄梁佾兄弟」赵嘏
<br>
<br>　　桃李春多翠影重，竹楼当月夜无风。
<br>
<br>　　荀家兄弟来还去，独倚栏干花露中。
<br>
<br>　　卷550_96  「同州南亭陪刘侍郎送刘先辈」赵嘏
<br>
<br>　　处处云随晚望开，洞庭秋水管弦来。
<br>
<br>　　谢公待醉消离恨，莫惜临川酒一杯。
<br>
<br>　　卷550_97  「赠馆驿刘巡官」赵嘏
<br>
<br>　　云别青山马踏尘，负才难觅作闲人。
<br>
<br>　　莫言馆驿无公事，诗酒能消一半春。
<br>
<br>　　卷550_98  「赠解头贾嵩」赵嘏
<br>
<br>　　贾生名迹忽无伦，十月长安看尽春。
<br>
<br>　　顾我先鸣还自笑，空沾一第是何人。
<br>
<br>　　卷550_99  「题僧壁」赵嘏
<br>
<br>　　晓望疏林露满巾，碧山秋寺属闲人。
<br>
<br>　　溪头尽日看红叶，却笑高僧衣有尘。
<br>
<br>　　卷550_100  「沙溪馆（一作仙娥驿）」赵嘏
<br>
<br>　　翠湿衣襟山满楼，竹间溪水绕床流。
<br>
<br>　　行人莫羡邮亭吏，生向此中今白头。
<br>
<br>　　卷550_101  「李侍御归炭谷山居，同宿华严寺」赵嘏
<br>
<br>　　家在青山近玉京，日云红树满归程。
<br>
<br>　　相逢一宿最高寺，半夜翠微泉落声。
<br>
<br>　　卷550_102  「过喷玉泉」赵嘏
<br>
<br>　　平生半为山淹留，马上欲去还回头。
<br>
<br>　　两京尘路一双鬓，不见玉泉千万秋。
<br>
<br>　　卷550_103  「汉阴庭树」赵嘏
<br>
<br>　　掘沟引水浇蔬圃，插竹为篱护药苗。
<br>
<br>　　杨柳如丝风易乱，梅花似雪日难消。
<br>
<br>　　卷550_104  「送王龟拾遗谢官后归核山居」赵嘏
<br>
<br>　　水边残雪照亭台，台上风襟向雪开。
<br>
<br>　　还似当时姓丁鹤，羽毛成后一归来。
<br>
<br>　　卷550_105  「宿长水主人」赵嘏
<br>
<br>　　白云溪北丛岩东，树石夜与潺通。
<br>
<br>　　行人一宿翠微月，二十五弦声满风。
<br>
<br>　　卷550_106  「寒食离白沙」赵嘏
<br>
<br>　　莫惊客路已经年，尚有青春一半妍。
<br>
<br>　　试上方坦望春野，万条杨柳拂青天。
<br>
<br>　　卷550_107  「将发循州社日于所居馆宴送」赵嘏
<br>
<br>　　浪花如雪叠江风，社过高秋万恨中。
<br>
<br>　　明日便随江燕去，依依俱是故巢空。
<br>
<br>　　卷550_108  「句」赵嘏
<br>
<br>　　浮云悲晚翠，落日泣秋风。（见《万花谷》）。
<br>
<br>　　语风双燕立，袅树百劳飞。
<br>
<br>　　松岛鹤归书信绝，橘洲风起梦魂香。
<br>
<br>　　徒知六国随斤斧，莫有群儒定是非。（题秦皇句，
<br>
<br>　　宣宗览之不悦。以上见《优古堂诗话》）
<br>
<br>　　一千里色中秋月，十万军声半夜潮。（钱塘）。
<br>
<br>　　梁王旧馆已秋色，珠履少年轻绣衣。（以上见《主客图》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
