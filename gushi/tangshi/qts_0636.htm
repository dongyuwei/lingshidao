<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百三十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百三十六
<br>
<br>　　卷636_1  「杂兴」聂夷中
<br>
<br>　　两叶能蔽目，双豆能塞聪。理身不知道，将为天地聋。
<br>
<br>　　扰扰造化内，茫茫天地中。苟或有所愿，毛发亦不容。
<br>
<br>　　卷636_2  「杂怨（一作孟郊诗，题云征妇怨）」聂夷中
<br>
<br>　　生在绮罗下，岂识渔阳道。良人自戍来，夜夜梦中到。
<br>
<br>　　渔阳万里远，近于中门限。中门逾有时，渔阳常在眼。
<br>
<br>　　君泪濡罗巾，妾泪滴路尘。罗巾今在手，日得随妾身。
<br>
<br>　　路尘如因风，得上君车轮。
<br>
<br>　　卷636_3  「行路难」聂夷中
<br>
<br>　　莫言行路难，夷狄如中国。谓言骨肉亲，中门如异域。
<br>
<br>　　出处全在人，路亦无通塞。门前两条辙，何处去不得。
<br>
<br>　　卷636_4  「大垂手」聂夷中
<br>
<br>　　金刀剪轻云，盘用黄金缕。装束赵飞燕，教来掌上舞。
<br>
<br>　　舞罢飞燕死，片片随风去。
<br>
<br>　　卷636_5  「空城雀（一作孟郊诗）」聂夷中
<br>
<br>　　一雀入官仓，所食能损几。所虑往复频，官仓乃害尔。
<br>
<br>　　鱼网不在天，鸟网不在水。饮啄要自然，何必空城里。
<br>
<br>　　卷636_6  「胡无人行」聂夷中
<br>
<br>　　男儿徇大义，立节不沽名。腰间悬陆离，大歌胡无行。
<br>
<br>　　不读战国书，不览黄石经。醉卧咸阳楼，梦入受降城。
<br>
<br>　　更愿生羽翼，飞身入青冥。请携天子剑，斫下旄头星。
<br>
<br>　　自然胡无人，虽有无战争。悠哉典属国，驱羊老一生。
<br>
<br>　　卷636_7  「咏田家（一作伤田家）」聂夷中
<br>
<br>　　二月卖新丝，五月粜新谷。医得眼前疮，剜却心头肉。
<br>
<br>　　我愿君王心，化作光明烛。不照绮罗筵，只照逃亡屋。
<br>
<br>　　卷636_8  「燕台二首」聂夷中
<br>
<br>　　燕台累黄金，上欲招儒雅。贵得贤士来，更下于隗者。
<br>
<br>　　自然乐毅徒，趋风走天下。何必驰凤书，旁求向林野。
<br>
<br>　　燕台高百尺，燕灭台亦平。一种是亡国，犹得礼贤名。
<br>
<br>　　何似章华畔，空馀禾黍生。
<br>
<br>　　卷636_9  「古兴」聂夷中
<br>
<br>　　片玉一尘轻，粒粟山丘重。唐虞贵民食，只是勤播种。
<br>
<br>　　前圣后圣同，今人古人共。一岁如苦饥，金玉何所用。
<br>
<br>　　卷636_10  「劝酒二首」聂夷中
<br>
<br>　　白日无定影，清江无定波。人无百年寿，百年复如何。
<br>
<br>　　堂上陈美酒，堂下列笙歌。与君入醉乡，醉乡乐天和。
<br>
<br>　　岁岁松柏茂，日日丘陵多。君看终南山，万古青峨峨。
<br>
<br>　　灞上送行客，听唱行客歌。适来桥下水，已作渭川波。
<br>
<br>　　人间荣乐少，四海别离多。但恐别离泪，自成苦水河。
<br>
<br>　　劝尔一杯酒，所赠无余多。
<br>
<br>　　卷636_11  「饮酒乐」聂夷中
<br>
<br>　　日月似有事，一夜行一周。草木犹须老，人生得无愁。
<br>
<br>　　一饮解百结，再饮破百忧。白发欺贫贱，不入醉人头。
<br>
<br>　　我愿东海水，尽向杯中流。安得阮步兵，同入醉乡游。
<br>
<br>　　卷636_12  「公子行二首」聂夷中
<br>
<br>　　汉代多豪族，恩深益骄逸。走马踏杀人，街吏不敢诘。
<br>
<br>　　红楼宴青春，数里望云蔚。金缸焰胜昼，不畏落晖疾。
<br>
<br>　　美人尽如月，南威莫能匹。芙蓉自天来，不向水中出。
<br>
<br>　　飞琼奏云和，碧箫吹凤质。唯恨鲁阳死，无人驻白日。
<br>
<br>　　花树出墙头，花里谁家楼。一行书不读，身封万户侯。
<br>
<br>　　美人楼上歌，不是古凉州。
<br>
<br>　　卷636_13  「短歌」聂夷中
<br>
<br>　　八月木阴薄，十叶三堕枝。人生过五十，亦已同此时。
<br>
<br>　　朝出东郭门，嘉树郁参差。暮出西郭门，原草已离披。
<br>
<br>　　南邻好台榭，北邻善歌吹。荣华忽销歇，四顾令人悲。
<br>
<br>　　生死与荣辱，四者乃常期。古人耻其名，没世无人知。
<br>
<br>　　无言鬓似霜，勿谓事如丝。耆年无一善，何殊食乳儿。
<br>
<br>　　卷636_14  「过比干墓」聂夷中
<br>
<br>　　殷辛帝天下，厌为天下尊。乾纲既一断，贤愚无二门。
<br>
<br>　　佞是福身本，忠作丧己源。饿虎不食子，人无骨肉恩。
<br>
<br>　　日影不入地，下埋冤死魂。腐骨不为土，应作石木根。
<br>
<br>　　余来过此乡，下马吊此坟。静念君臣间，有道谁敢论。
<br>
<br>　　卷636_15  「住京寄同志」聂夷中
<br>
<br>　　有京如在道，日日先鸡起。不离十二街，日行一百里。
<br>
<br>　　役役大块上，周朝复秦市。贵贱与贤愚，古今同一轨。
<br>
<br>　　白兔落天西，赤鸦飞海底。一日复一日，日日无终始。
<br>
<br>　　自嫌性如石，不达荣辱理。试问九十翁，吾今尚如此。
<br>
<br>　　卷636_16  「赠农（一作孟郊诗）」聂夷中
<br>
<br>　　劝尔勤耕田，盈尔仓中粟。劝尔无伐桑，减尔身上服。
<br>
<br>　　清霜一委地，万草色不绿。狂风一飘林，万叶不著木。
<br>
<br>　　青春如不耕，何以自拘束。
<br>
<br>　　卷636_17  「客有追叹后时者作诗勉之」聂夷中
<br>
<br>　　后达多晚荣，速得多疾倾。君看构大厦，何曾一日成。
<br>
<br>　　在暖须在桑，在饱须在耕。君子贵弘道，道弘无不亨。
<br>
<br>　　太阳垂好光，毛发悉见形。我亦二十年，直似戴盆行。
<br>
<br>　　荆山产美玉，石石皆坚贞。未必尽有玉，玉且间石生。
<br>
<br>　　精卫一微物，犹恐填海平。
<br>
<br>　　卷636_18  「访嵩阳道士不遇」聂夷中
<br>
<br>　　先生五岳游，文焰灭金鼎。日下鹤过时，人间空落影。
<br>
<br>　　常言一粒药，不随死生境。何当列御寇，去问仙人请。
<br>
<br>　　卷636_19  「早发邺北经古城」聂夷中
<br>
<br>　　微月东南明，双牛耕古城。但耕古城地，不知古城名。
<br>
<br>　　当昔置此城，岂料今日耕。蔓草已离披，狐兔何纵横。
<br>
<br>　　秋云零落散，秋风萧条生。对古良可叹，念今转伤情。
<br>
<br>　　古人已冥冥，今人又营营。不知马蹄下，谁家旧台亭。
<br>
<br>　　卷636_20  「题贾氏林泉」聂夷中
<br>
<br>　　市朝束名利，林泉系清通。岂知黄尘内，迥有白云踪。
<br>
<br>　　轻流逗密，直干入宽空。高吟五君咏，疑对九华峰。
<br>
<br>　　我知种竹心，欲扇清凉风。我知决泉意，将明济物功。
<br>
<br>　　有琴不张弦，众星列梧桐。须知淡澹听，声在无声中。
<br>
<br>　　地非樵者路，武陵又何逢。只虑迷所归，池上日西东。
<br>
<br>　　卷636_21  「送友人归江南」聂夷中
<br>
<br>　　泉州五更鼓，月落西南维。此时有行客，别我孤舟归。
<br>
<br>　　上国身无主，下第诚可悲。
<br>
<br>　　卷636_22  「秋夕」聂夷中
<br>
<br>　　日往无复见，秋堂暮仍学。玄发不知白，晓人寒铜觉。
<br>
<br>　　为材未离群，有玉犹在璞。谁把碧桐枝，刻作云门乐。
<br>
<br>　　卷636_23  「哭刘驾博士」聂夷中
<br>
<br>　　出门四顾望，此日何徘徊。终南旧山色，夫子安在哉。
<br>
<br>　　君诗如门户，夕闭昼还开。君名如四时，春尽夏复来。
<br>
<br>　　原野多丘陵，累累如高台。君坟须数尺，谁与夫子偕。
<br>
<br>　　卷636_24  「公子家（一作长安花，一作公子行）」聂夷中
<br>
<br>　　种花满西园，花发青楼道。花下一禾生，去之为恶草。
<br>
<br>　　卷636_25  「田家二首（后首一作李绅诗）」聂夷中
<br>
<br>　　父耕原上田，子鄙较禄摹Ａ月禾未秀，官家已修仓。
<br>
<br>　　锄田当日午，汗滴禾下土。谁念盘中餐，粒粒皆辛苦。
<br>
<br>　　卷636_26  「杂怨」聂夷中
<br>
<br>　　良人昨日去，明月又不圆。别时各有泪，零落青楼前。
<br>
<br>　　卷636_27  「乌夜啼」聂夷中
<br>
<br>　　众鸟各归枝，乌乌尔不栖。还应知妾恨，故向绿窗啼。
<br>
<br>　　卷636_28  「起夜来」聂夷中
<br>
<br>　　念远心如烧，不觉中夜起。桃花带露泛，立在月明里。
<br>
<br>　　卷636_29  「古别离（一作孟郊诗）」聂夷中
<br>
<br>　　欲别牵郎衣，问郎游何处。不恨归日迟，莫向临邛去。
<br>
<br>　　卷636_30  「长安道」聂夷中
<br>
<br>　　此地无驻马，夜中犹走轮。所以路傍草，少于衣上尘。
<br>
<br>　　卷636_31  「游子行」聂夷中
<br>
<br>　　萱草生堂阶，游子行天涯。慈亲倚门望，不见萱草花。
<br>
<br>　　卷636_32  「闻人说海北事有感」聂夷中
<br>
<br>　　故乡归路隔高雷，见说年来事可哀。村落日中眠虎豹，
<br>
<br>　　田园雨后长蒿莱。海隅久已无春色，地底真成有劫灰。
<br>
<br>　　荆棘满山行不得，不知当日是谁栽。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
