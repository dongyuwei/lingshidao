<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百六十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷三百六十八
<br>
<br>　　卷368_1  「赋得冬日可爱」庾承宣
<br>
<br>　　宿雾开天霁，寒郊见初日。林疏照逾远，冰轻影微出。
<br>
<br>　　岂假阳和气，暂忘玄冬律。愁抱望自宽，羁情就如失。
<br>
<br>　　欣欣事几许，幼捶且弧Ｇ阈奶戎期，良愿自兹毕。
<br>
<br>　　卷368_2  「赠毛仙翁」郑
<br>
<br>　　至道无名，至人长生。爰观绘事，似挹真形。方口渥丹，
<br>
<br>　　浓眉刷青。松姿本秀，鹤质自轻。道德神仙，内蕴心灵。
<br>
<br>　　红肌丝发，外彰华精。色如含芳，貌若和光。胚浑造化，
<br>
<br>　　含吐阴阳。吾闻安期，隐见不常。或在世间，或游上苍。
<br>
<br>　　猗欤真人，得非后身。写此仙骨，久而不磷。皎皎明眸，
<br>
<br>　　了然如新。蔼蔼童颜，的然如春。金石可并，丹青不泯。
<br>
<br>　　通天台上，有见常人。俗士观瞻，方悟幽尘。君子图之，
<br>
<br>　　敬兮如神。
<br>
<br>　　卷368_3  「和李德裕游汉州房公湖二首」郑
<br>
<br>　　太尉留琴地，时移重可寻。徽弦一掩抑，风月助登临。
<br>
<br>　　荣驻青油骑，高张白雪音。祗言酬唱美，良史记王箴。
<br>
<br>　　静对烟波夕，犹思栋宇清。卧龙空有处，驯鸟独忘情。
<br>
<br>　　顾步襟期远，参差物象横。自宜雕乐石，爽气际青城。
<br>
<br>　　卷368_4  「中书相公任兵部侍郎日后阁植四松逾数年…此官因献拙什」郑
<br>
<br>　　丞相当时植，幽襟对此开。人知舟楫器，天假栋梁材。
<br>
<br>　　错落龙鳞出，鹤翅回。重阴罗武库，细响静山台。
<br>
<br>　　得地公堂里，移根涧水隈。吴臣梦寐远，秦岳岁年摧。
<br>
<br>　　转觉飞缨缪，何因继组来。几寻珠履迹，愿比角弓培。
<br>
<br>　　柏悦犹依社，星高久照台。后凋应共操，无复问良媒。
<br>
<br>　　卷368_5  「和李德裕房公旧竹亭闻琴」郑
<br>
<br>　　石室寒飙骛，孙枝雅器裁。坐来山水操，弦断吊遗埃。
<br>
<br>　　卷368_6  「句」郑
<br>
<br>　　但虑彩色污，无虞臂胛肥。（段成式记，长安菩萨寺
<br>
<br>　　有画维摩变，为俗讲僧文淑装之，笔迹尽矣，故兴元
<br>
<br>　　郑尚书题句云云）。
<br>
<br>　　卷368_7  「游栖霞寺」张汇
<br>
<br>　　跻险入幽林，翠微含竹殿。泉声无休歇，山色时隐见。
<br>
<br>　　潮来杂风雨，梅落成霜霰。一从方外游，顿觉尘心变。
<br>
<br>　　卷368_8  「春风扇微和」张汇
<br>
<br>　　木德生和气，微微入曙风。暗催南向叶，渐翥北归鸿。
<br>
<br>　　澹荡侵冰谷，悠扬转蕙丛。拂尘回广路，泛籁过遥空。
<br>
<br>　　暖上烟光际，云移律候中。扶摇如可借，从此戾苍穹。
<br>
<br>　　卷368_9  「观藏冰」张汇
<br>
<br>　　寒气方穷律，阴精正结冰。体坚风带壮，影素月临凝。
<br>
<br>　　冬赋凌人掌，春期命妇升。凿来壶色彻，纳处镜光澄。
<br>
<br>　　鲁史曾留问，豳诗旧见称。同观里射享，王道颂还兴。
<br>
<br>　　卷368_10  「赋得春风扇微和」陈通方
<br>
<br>　　习习和风扇，悠悠淑气微。阳升知候改，律应喜春归。
<br>
<br>　　池柳晴初拆，林莺暖欲飞。川原浮彩翠，台馆动光辉。
<br>
<br>　　泛艳摇丹阙，扬芳入粉闱。发生当有分，枯朽幸因依。
<br>
<br>　　卷368_11  「金谷园怀古」陈通方
<br>
<br>　　缓步洛城下，轸怀金谷园。昔人随水逝，旧树逐春繁。
<br>
<br>　　冉冉摇风弱，菲菲`露翻。歌台岂易见，舞袖乍如存。
<br>
<br>　　戏蝶香中起，流莺暗处喧。徒闻施锦帐，此地拥行轩。
<br>
<br>　　卷368_12  「句」陈通方
<br>
<br>　　应念路傍憔悴翼，昔年乔木幸同迁。（《纪事》云：通方
<br>
<br>　　登第，与王播同年。播年五十六，通方甚少。因期集，
<br>
<br>　　抚播背曰：王老奉赠一第，言其日暮途远。及第同赠官
<br>
<br>　　也，播恨之。后通方丁家艰，辛苦万状。播为正郎，判
<br>
<br>　　盐铁。通方穷悴，求之，即不甚给。时李虚中为副使，
<br>
<br>　　方以诗求为汲引云云。播不得已，荐为江西院官）
<br>
<br>　　卷368_13  「立春日晓望三素云」李应
<br>
<br>　　玄鸟初来日，灵仙望里分。冰容朝上界，玉辇拥朝云。
<br>
<br>　　碧落流轻艳，红霓间彩文。带烟时缥缈，向斗更氤氲。
<br>
<br>　　仿佛随风驭，迢遥出晓。兹辰三见后，希得从元君。
<br>
<br>　　卷368_14  「立春日晓望三素云」陈师穆
<br>
<br>　　晴晓初春日，高心望素云。彩光浮玉辇，紫气隐元君。
<br>
<br>　　缥缈中天去，逍遥上界分。鸾骖攀不及，仙吹远难闻。
<br>
<br>　　礼候于斯睹，明循在解纷。人归悬想处，霞色自氛氲。
<br>
<br>　　卷368_15  「立春日晓望三素云」李季何
<br>
<br>　　霭霭青春曙，飞仙驾五云。浮轮初缥缈，承盖下氤氲。
<br>
<br>　　薄影随风度，殊容向日分。羽毛纷共远，环杳犹闻。
<br>
<br>　　静合烟霞色，遥将鸾鹤群。年年瞻此节，应许从元君。
<br>
<br>　　卷368_16  「春台晴望」李程
<br>
<br>　　曲台送春目，景物丽新晴。霭霭烟收翠，忻忻木向荣。
<br>
<br>　　静看迟日上，闲爱野云平。风慢游丝转，天开远水明。
<br>
<br>　　登高尘虑息，观徼道心清。更有迁乔意，翩翩出谷莺。
<br>
<br>　　卷368_17  「玉壶冰（一作咏冰壶）」李程
<br>
<br>　　琢玉性惟坚，成壶体更圆。虚心含众象，应物受寒泉。
<br>
<br>　　温润资天质，清贞禀自然。日融光乍散，雪照色逾鲜。
<br>
<br>　　至鉴功宁宰，无私照岂偏。明将水镜对，白与粉闱连。
<br>
<br>　　拂拭终为美，提携伫见传。勿令毫发累，遗恨鲍公篇。
<br>
<br>　　卷368_18  「赋得竹箭有筠」李程
<br>
<br>　　常爱凌寒竹，坚贞可喻人。能将先进礼，义与后凋邻。
<br>
<br>　　冉冉犹全节，青青尚有筠。陶钧二仪内，柯叶四时春。
<br>
<br>　　待凤花仍吐，停霜色更新。方持不易操，对此欲观身。
<br>
<br>　　卷368_19  「观庆云图」李程
<br>
<br>　　五云从表瑞，藻绘宛成图。柯叶何时改，丹青此不渝。
<br>
<br>　　非烟色尚丽，似盖状应殊。渥彩看犹在，轻阴望已无。
<br>
<br>　　方将遇翠幄，那羡起苍梧。欲识从龙处，今逢圣合符。
<br>
<br>　　卷368_20  「赠毛仙翁」李程
<br>
<br>　　茫茫尘累愧腥膻，强把蜉蝣望列仙。闲指紫霄峰下路，
<br>
<br>　　却归白鹿洞中天。吹箫凤去经何代，茹玉方传得几年。
<br>
<br>　　他日更来人世看，又应东海变桑田。
<br>
<br>　　卷368_21  「省试春台晴望」高弁
<br>
<br>　　层台聊一望，遍赏帝城春。风暖闻啼鸟，冰开见跃鳞。
<br>
<br>　　晴山烟外翠，香蕊日边新。已变青门柳，初销紫陌尘。
<br>
<br>　　金汤千里国，车骑万方人。此处云霄近，凭高愿致身。
<br>
<br>　　卷368_22  「霜菊」席夔
<br>
<br>　　时令忽已变，行看被霜菊。可怜后时秀，当此凛风肃。
<br>
<br>　　淅沥翠枝翻，凄清金蕊馥。凝姿节堪重，澄艳景非淑。
<br>
<br>　　宁祛青女威，愿盈君子掬。持来泛樽酒，永以照幽独。
<br>
<br>　　卷368_23  「赋得竹箭有筠」席夔
<br>
<br>　　共爱东南美，青青叹有筠。贞姿众木异，秀色四时均。
<br>
<br>　　枝叶当无改，风霜岂惮频。虚心如待物，劲节自留春。
<br>
<br>　　鲜润期栖凤，婵娟可并人。可怜初箨卷，粉泽更宜新。
<br>
<br>　　卷368_24  「省试观庆云图」李行敏
<br>
<br>　　缣素传休祉，丹青状庆云。非烟凝漠漠，似盖乍纷纷。
<br>
<br>　　尚驻从龙意，全舒捧日文。光因五色起，影向九霄分。
<br>
<br>　　裂素观嘉瑞，披图贺圣君。宁同窥汗漫，方此睹氛氲。
<br>
<br>　　卷368_25  「赋得冬日可爱（一作张正元诗）」陈讽
<br>
<br>　　寒日临清昼，寥天一望时。未消埋径雪，先暖读书帷。
<br>
<br>　　属思光难驻，舒情影若遗。晋臣曾比德，谢客昔言诗。
<br>
<br>　　散彩宁偏照，流阴信不追。馀辉如可就，回烛幸无私。
<br>
<br>　　卷368_26  「郡斋三月下旬作（以下三首一作张又新诗）」崔护
<br>
<br>　　春事日已歇，池塘旷幽寻。残红披独坠，嫩绿间浅深。
<br>
<br>　　偃仰卷芳褥，顾步爱新阴。谋春未及竟，夏初遽见侵。
<br>
<br>　　卷368_27  「五月水边柳」崔护
<br>
<br>　　结根挺涯澹垂影覆清浅。睡脸寒未开，懒腰晴更软。
<br>
<br>　　摇空条已重，拂水带方展。似醉烟景凝，如愁月露泫。
<br>
<br>　　丝长鱼误恐，枝弱禽惊践。长别几多情，含春任攀搴。
<br>
<br>　　卷368_28  「三月五日陪裴大夫泛长沙东湖」崔护
<br>
<br>　　上巳馀风景，芳辰集远s.彩舟浮泛荡，绣毂下娉婷。
<br>
<br>　　林树回葱`，笙歌入杳冥。湖光迷翡翠，草色醉蜻蜓。
<br>
<br>　　鸟弄桐花日，鱼翻谷雨萍。从今留胜会，谁看画兰亭。
<br>
<br>　　卷368_29  「山鸡舞石镜」崔护
<br>
<br>　　庐峰开石镜，人说舞山鸡。物象纤无隐，禽情只自迷。
<br>
<br>　　景当烟雾歇，心喜锦翎齐。宛转乌呈彩，婆娑凤欲栖。
<br>
<br>　　何言资羽族，在地得天倪。应笑翰音者，终朝饮败醯。
<br>
<br>　　卷368_30  「题都城南庄」崔护
<br>
<br>　　去年今日此门中，人面桃花相映红。
<br>
<br>　　人面不知何处在，桃花依旧笑春风。
<br>
<br>　　卷368_31  「晚鸡」崔护
<br>
<br>　　黯黯严城罢鼓鼙，数声相续出寒栖。
<br>
<br>　　不嫌惊破纱窗梦，却恐为奴半夜啼。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
