<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百九十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷四百九十
<br>
<br>　　卷490_1  「登长安慈恩寺塔」卢宗回
<br>
<br>　　东方晓日上翔鸾，西转苍龙拂露盘。渭水寒光摇藻井，
<br>
<br>　　玉峰晴色上朱阑。九重宫阙参差见，百二山河表里观。
<br>
<br>　　暂辍去蓬悲不定，一凭金界望长安。
<br>
<br>　　卷490_2  「古镜歌」周匡物
<br>
<br>　　轩辕铸镜谁将去，曾被良工泻金取。明月中心桂不生，
<br>
<br>　　轻冰面上菱初吐。蛟龙久无雷雨声，鸾凤空踏莓苔舞。
<br>
<br>　　欲向高台对晓开，不知谁是孤光主。
<br>
<br>　　卷490_3  「及第谣」周匡物
<br>
<br>　　水国寒消春日长，燕莺催促花枝忙。风吹金榜落凡世，
<br>
<br>　　三十三人名字香。遥望龙墀新得意，九天敕下多狂醉。
<br>
<br>　　骅骝一百三十蹄，踏破蓬莱五云地。物经千载出尘埃，
<br>
<br>　　从此便为天下瑞。
<br>
<br>　　卷490_4  「及第后谢座主」周匡物
<br>
<br>　　一从东越入西秦，十度闻莺不见春。试向昆山投瓦砾，
<br>
<br>　　便容灵沼濯埃尘。悲欢暗负风云力，感激潜生草木身。
<br>
<br>　　中夜自将形影语，古来吞炭是何人。
<br>
<br>　　卷490_5  「自题读书堂」周匡物
<br>
<br>　　窗外卷帘侵碧落，槛前敲竹响青冥。
<br>
<br>　　黄昏不欲留人宿，云起风生龙虎醒。
<br>
<br>　　卷490_6  「应举题钱塘公馆」周匡物
<br>
<br>　　万里茫茫天堑遥，秦皇底事不安桥。
<br>
<br>　　钱塘江口无钱过，又阻西陵两信潮。
<br>
<br>　　卷490_7  「题旅榇（一作葬宝鸡逆旅士人铭诗）」廖有方
<br>
<br>　　嗟君没世委空囊，几度劳心翰墨场。
<br>
<br>　　半面为君申一恸，不知何处是家乡。
<br>
<br>　　卷490_8  「立春日呈宫傅侍郎」皇甫曙
<br>
<br>　　朝旦微风吹晓霞，散为和气满家家。不知容貌潜消落，
<br>
<br>　　且喜春光动物华。出问池冰犹塞岸，归寻园柳未生芽。
<br>
<br>　　摩娑酒瓮重封闭，待入新年共赏花。
<br>
<br>　　卷490_9  「赋得玉声如乐」潘存实
<br>
<br>　　表质自坚贞，因人一扣鸣。静将金并响，妙与乐同声。
<br>
<br>　　杳杳疑风送，泠泠似曲成。韵含湘瑟切，音带舜弦清。
<br>
<br>　　不独藏虹气，犹能畅物情。后夔如为听，从此振琮b.
<br>
<br>　　卷490_10  「送林刺史简言之漳州」陈去疾
<br>
<br>　　江树欲含曛，清歌一送君。征骖辞荔浦，别袂暗松云。
<br>
<br>　　路狭横柯度，山深坠叶闻。明朝宿何处，未忍醉中分。
<br>
<br>　　卷490_11  「忆山中」陈去疾
<br>
<br>　　长吟重悒然，为忆山中年。清瑟泛遥夜，乱花随暮烟。
<br>
<br>　　珠林馀露气，乳窦滴香泉。迹远尘埃外，花开绮藻前。
<br>
<br>　　岩罗云貌逸，竹抱水容妍。蕙磴飞英绕，萍潭片影悬。
<br>
<br>　　林藏诸曲胜，台擅一峰偏。会可标真寄，焚香对石筵。
<br>
<br>　　卷490_12  「元夕京城和欧阳衮」陈去疾
<br>
<br>　　兰焰芳芬彻晓开，珠光新霭映人来。歌迎甲夜催银管，
<br>
<br>　　影动繁星缀玉台。别有朱门春澹荡，不妨芝火翠崔嵬。
<br>
<br>　　此时月色同沾醉，何处游轮陌上回。
<br>
<br>　　卷490_13  「送韩将军之雁门」陈去疾
<br>
<br>　　荒塞峰烟百道驰，雁门风色暗旌旗。破围铁骑长驱疾，
<br>
<br>　　饮血将军转战危。画角吹开边月静，缦缨不信虏尘窥。
<br>
<br>　　归来长揖功成后，黄石当年故有期。
<br>
<br>　　卷490_14  「赋得骐骥长鸣」陈去疾
<br>
<br>　　骐骥忻知己，嘶鸣忽异常。积悲摅怨抑，一举彻穹苍。
<br>
<br>　　迹类三年鸟，心驰五达庄。何言从蹇踬，今日逐腾骧。
<br>
<br>　　牛皂休维絷，天衢恣陆梁。向非逢伯乐，谁足见其长。
<br>
<br>　　卷490_15  「偶题」陈去疾
<br>
<br>　　魂梦天南垂，宿昔万里道。池台花气深，到处生春草。
<br>
<br>　　卷490_16  「春宫曲」陈去疾
<br>
<br>　　流莺春晓唤樱桃，花外传呼殿影高。
<br>
<br>　　抱里琵琶最承宠，君王敕赐玉檀槽。
<br>
<br>　　卷490_17  「采莲曲」陈去疾
<br>
<br>　　粉光花色叶中开，荷气衣香水上来。
<br>
<br>　　棹响清潭见斜领，双鸳何事亦相猜。
<br>
<br>　　卷490_18  「踏歌行」陈去疾
<br>
<br>　　鸳鸯楼下万花新，翡翠宫前百戏陈。
<br>
<br>　　夭矫翔龙衔火树，飞来瑞凤散芳春。
<br>
<br>　　仙跸初传紫禁香，瑞云开处夜花芳。
<br>
<br>　　繁弦促管升平调，绮缀丹莲借月光。
<br>
<br>　　卷490_19  「塞下曲」陈去疾
<br>
<br>　　春至金河雪似花，萧条玉塞但胡沙。
<br>
<br>　　晓来重上关城望，惟见惊尘不见家。
<br>
<br>　　卷490_20  「送人谪幽州」陈去疾
<br>
<br>　　临路深怀放废惭，梦中犹自忆江南。
<br>
<br>　　莫言塞北春风少，还胜炎荒入瘴岚。
<br>
<br>　　卷490_21  「西上辞母坟」陈去疾
<br>
<br>　　高盖山头日影微，黄昏独立宿禽稀。
<br>
<br>　　林间滴酒空垂泪，不见丁宁嘱早归。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
