<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百二十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百二十六
<br>
<br>　　卷126_1  「奉和圣制赐史供奉曲江宴应制」王维
<br>
<br>　　侍从有邹枚，琼筵就水开。言陪柏梁宴，新下建章来。
<br>
<br>　　对酒山河满，移舟草树回。天文同丽日，驻景惜行杯。
<br>
<br>　　卷126_2  「从岐王过杨氏别业应教」王维
<br>
<br>　　杨子谈经所，淮王载酒过。兴阑啼鸟换，坐久落花多。
<br>
<br>　　径转回银烛，林开散玉珂。严城时未启，前路拥笙歌。
<br>
<br>　　卷126_3  「从岐王夜宴卫家山池应教」王维
<br>
<br>　　座客香貂满，宫娃绮幔张。涧花轻粉色，山月少灯光。
<br>
<br>　　积翠纱窗暗，飞泉绣户凉。还将歌舞出，归路莫愁长。
<br>
<br>　　卷126_4  「早朝」王维
<br>
<br>　　柳暗百花明，春深五凤城。城乌睥睨晓，宫井辘轳声。
<br>
<br>　　方朔金门侍，班姬玉辇迎。仍闻遣方士，东海访蓬瀛。
<br>
<br>　　卷126_5  「同崔员外秋宵寓直」王维
<br>
<br>　　建礼高秋夜，承明候晓过。九门寒漏彻，万井曙钟多。
<br>
<br>　　月迥藏珠斗，云消出绛河。更惭衰朽质，南陌共鸣珂。
<br>
<br>　　卷126_6  「辋川闲居赠裴秀才迪」王维
<br>
<br>　　寒山转苍翠，秋水日潺。倚杖柴门外，临风听暮蝉。
<br>
<br>　　渡头馀落日，墟里上孤烟。复值接舆醉，狂歌五柳前。
<br>
<br>　　卷126_7  「寄荆州张丞相」王维
<br>
<br>　　所思竟何在，怅望深荆门。举世无相识，终身思旧恩。
<br>
<br>　　方将与农圃，艺植老丘园。目尽南飞雁，何由寄一言。
<br>
<br>　　卷126_8  「冬晚对雪忆胡居士家（一作王劭诗，非）」王维
<br>
<br>　　寒更传晓箭，清镜览衰颜。隔牖风惊竹，开门雪满山。
<br>
<br>　　洒空深巷静，积素广庭闲。借问袁安舍，然尚闭关。
<br>
<br>　　卷126_9  「和尹谏议史馆山池」王维
<br>
<br>　　云馆接天居，霓裳侍玉除。春池百子外，芳树万年馀。
<br>
<br>　　洞有仙人，山藏太史书。君恩深汉帝，且莫上空虚。
<br>
<br>　　卷126_10  「奉和杨驸马六郎秋夜即事」王维
<br>
<br>　　高楼月似霜，秋夜郁金堂。对坐弹卢女，同看舞凤凰。
<br>
<br>　　少儿多送酒，小玉更焚香。结束平阳骑，明朝入建章。
<br>
<br>　　卷126_11  「酬虞部苏员外过蓝田别业不见留之作」王维
<br>
<br>　　贫居依谷口，乔木带荒村。石路枉回驾，山家谁候门。
<br>
<br>　　渔舟胶冻浦，猎火烧寒原。唯有白云外，疏钟闻夜猿。
<br>
<br>　　卷126_12  「酬比部杨员外暮宿琴台朝跻书阁率尔见赠之作（卢照邻）」王维
<br>
<br>　　旧简拂尘看，鸣琴候月弹。桃源迷汉姓，松树有秦官。
<br>
<br>　　空谷归人少，青山背日寒。羡君栖隐处，遥望白云端。
<br>
<br>　　卷126_13  「酬严少尹徐舍人见过不遇」王维
<br>
<br>　　公门暇日少，穷巷故人稀。偶值乘篮舆，非关避白衣。
<br>
<br>　　不知炊黍谷，谁解扫荆扉。君但倾茶碗，无妨骑马归。
<br>
<br>　　卷126_14  「酬张少府」王维
<br>
<br>　　晚年唯好静，万事不关心。自顾无长策，空知返旧林。
<br>
<br>　　松风吹解带，山月照弹琴。君问穷通理，渔歌入浦深。
<br>
<br>　　卷126_15  「酬贺四赠葛巾之作」王维
<br>
<br>　　野巾传惠好，兹贶重兼金。嘉此幽栖物，能齐隐吏心。
<br>
<br>　　早朝方暂挂，晚沐复来簪。坐觉嚣尘远，思君共入林。
<br>
<br>　　卷126_16  「送丘为落第归江东」王维
<br>
<br>　　怜君不得意，况复柳条春。为客黄金尽，还家白发新。
<br>
<br>　　五湖三亩宅，万里一归人。知尔不能荐，羞称献纳臣。
<br>
<br>　　卷126_17  「送李判官赴东江」王维
<br>
<br>　　闻道皇华使，方随皂盖臣。封章通左语，冠冕化文身。
<br>
<br>　　树色分扬子，潮声满富春。遥知辨璧吏，恩到泣珠人。
<br>
<br>　　卷126_18  「送封太守」王维
<br>
<br>　　忽解羊头削，聊驰熊首N.扬z发夏口，按节向吴门。
<br>
<br>　　帆映丹阳郭，枫攒赤岸村。百城多候吏，露冕一何尊。
<br>
<br>　　卷126_19  「送严秀才还蜀」王维
<br>
<br>　　宁亲为令子，似舅即贤甥。别路经花县，还乡入锦城。
<br>
<br>　　山临青塞断，江向白云平。献赋何时至，明君忆长卿。
<br>
<br>　　卷126_20  「送张判官赴河西」王维
<br>
<br>　　单车曾出塞，报国敢邀勋。见逐张征虏，今思霍冠军。
<br>
<br>　　沙平连白云，蓬卷入黄云。慷慨倚长剑，高歌一送君。
<br>
<br>　　卷126_21  「送岐州源长史归（同在崔常侍幕中，时常侍已殁）」王维
<br>
<br>　　握手一相送，心悲安可论。秋风正萧索，客散孟尝门。
<br>
<br>　　故驿通槐里，长亭下槿原。征西旧旌节，从此向河源。
<br>
<br>　　卷126_22  「送张道士归山」王维
<br>
<br>　　先生何处去，王屋访茅君。别妇留丹诀，驱鸡入白云。
<br>
<br>　　人间若剩住，天上复离群。当作辽城鹤，仙歌使尔闻。
<br>
<br>　　卷126_23  「同崔兴宗送衡岳瑗公南归」王维
<br>
<br>　　言从石菌阁，新下穆陵关。独向池阳去，白云留故山。
<br>
<br>　　绽衣秋日里，洗钵古松间。一施传心法，唯将戒定还。
<br>
<br>　　卷126_24  「送钱少府还蓝田」王维
<br>
<br>　　草色日向好，桃源人去稀。手持平子赋，目送老莱衣。
<br>
<br>　　每候山樱发，时同海燕归。今年寒食酒，应是返柴扉。
<br>
<br>　　卷126_25  「送丘为往唐州」王维
<br>
<br>　　宛洛有风尘，君行多苦辛。四愁连汉水，百口寄随人。
<br>
<br>　　槐色阴清昼，杨花惹暮春。朝端肯相送，天子绣衣臣。
<br>
<br>　　卷126_26  「送元中丞转运江淮（一作钱起诗）」王维
<br>
<br>　　薄赋归天府，轻徭赖使臣。欢沾赐帛老，恩及卷绡人。
<br>
<br>　　去问珠官俗，来经石砝春。东南御亭上，莫使有风尘。
<br>
<br>　　卷126_27  「送崔九兴宗游蜀」王维
<br>
<br>　　送君从此去，转觉故人稀。徒御犹回首，田园方掩扉。
<br>
<br>　　出门当旅食，中路授寒衣。江汉风流地，游人何岁归。
<br>
<br>　　卷126_28  「送崔兴宗」王维
<br>
<br>　　已恨亲皆远，谁怜友复稀。君王未西顾，游宦尽东归。
<br>
<br>　　塞迥山河净，天长云树微。方同菊花节，相待洛阳扉。
<br>
<br>　　卷126_29  「送平澹然判官」王维
<br>
<br>　　不识阳关路，新从定远侯。黄云断春色，画角起边愁。
<br>
<br>　　瀚海经年到，交河出塞流。须令外国使，知饮月氏头。
<br>
<br>　　卷126_30  「送刘司直赴安西」王维
<br>
<br>　　绝域阳关道，胡沙与塞尘。三春时有雁，万里少行人。
<br>
<br>　　苜蓿随天马，葡萄逐汉臣。当令外国惧，不敢觅和亲。
<br>
<br>　　卷126_31  「送赵都督赴代州得青字」王维
<br>
<br>　　天官动将星，汉上柳条青。万里鸣刁斗，三军出井陉。
<br>
<br>　　忘身辞凤阙，报国取龙庭。岂学书生辈，窗间老一经。
<br>
<br>　　卷126_32  「送方城韦明府」王维
<br>
<br>　　遥思葭I际，寥落楚人行。高鸟长淮水，平芜故郢城。
<br>
<br>　　使车听雉乳，县鼓应鸡鸣。若见州从事，无嫌手板迎。
<br>
<br>　　卷126_33  「送李员外贤郎」王维
<br>
<br>　　少年何处去，负米上铜梁。借问阿戎父，知为童子郎。
<br>
<br>　　鱼笺请诗赋，H布作衣裳。薏苡扶衰病，归来幸可将。
<br>
<br>　　卷126_34  「送梓州李使君」王维
<br>
<br>　　万壑树参天，千山响杜鹃。山中一夜雨，树杪百重泉。
<br>
<br>　　汉女输H布，巴人讼芋田。文翁翻教授，不敢依先贤。
<br>
<br>　　卷126_35  「送张五N归宣城」王维
<br>
<br>　　五湖千万里，况复五湖西。渔浦南陵郭，人家春谷G.
<br>
<br>　　欲归江淼淼，未到草萋萋。忆想兰陵镇，可宜猿更啼。
<br>
<br>　　卷126_36  「送友人南归」王维
<br>
<br>　　万里春应尽，三江雁亦稀。连天汉水广，孤客郢城归。
<br>
<br>　　郧国稻苗秀，楚人菰米肥。悬知倚门望，遥识老莱衣。
<br>
<br>　　卷126_37  「送贺遂员外外甥」王维
<br>
<br>　　南国有归舟，荆门溯上流。苍茫葭I外，云水与昭丘。
<br>
<br>　　樯带城乌去，江连暮雨愁。猿声不可听，莫待楚山秋。
<br>
<br>　　卷126_38  「送杨长史赴果州」王维
<br>
<br>　　褒斜不容遥之子去何之。鸟道一千里，猿声十二时。
<br>
<br>　　官桥祭酒客，山木女郎祠。别后同明月，君应听子规。
<br>
<br>　　卷126_39  「送邢桂州」王维
<br>
<br>　　铙吹喧京口，风波下洞庭。赭圻将赤岸，击汰复扬z.
<br>
<br>　　日落江湖白，潮来天地青。明珠归合浦，应逐使臣星。
<br>
<br>　　卷126_40  「送宇文三赴河西充行军司马」王维
<br>
<br>　　横吹杂繁笳，边风卷塞沙。还闻田司马，更逐李轻车。
<br>
<br>　　蒲类成秦地，莎车属汉家。当令犬戎国，朝聘学昆邪。
<br>
<br>　　卷126_41  「送孙二」王维
<br>
<br>　　郊外谁相送，夫君道术亲。书生邹鲁客，才子洛阳人。
<br>
<br>　　祖席依寒草，行车起暮尘。山川何寂寞，长望泪沾巾。
<br>
<br>　　卷126_42  「送崔三往密州觐省」王维
<br>
<br>　　南陌去悠悠，东郊不少留。同怀扇枕恋，独念倚门愁。
<br>
<br>　　路绕天山雪，家临海树秋。鲁连功未报，且莫蹈沧洲。
<br>
<br>　　卷126_43  「送孟六归襄阳（一作张子容诗）」王维
<br>
<br>　　杜门不复出，久与世情疏。以此为良策，劝君归旧庐。
<br>
<br>　　醉歌田舍酒，笑读古人书。好是一生事，无劳献子虚。
<br>
<br>　　卷126_44  「初出济州别城中故人（一作被出济州）」王维
<br>
<br>　　微官易得罪，谪去济川阴。执政方持法，明君照此心。
<br>
<br>　　闾阎河润上，井邑海云深。纵有归来日，各愁年鬓侵。
<br>
<br>　　卷126_45  「与卢象集朱家」王维
<br>
<br>　　主人能爱客，终日有逢迎。贳得新丰酒，复闻秦女筝。
<br>
<br>　　柳条疏客舍，槐叶下秋城。语笑且为乐，吾将达此生。
<br>
<br>　　卷126_46  「登裴秀才迪小台」王维
<br>
<br>　　端居不出户，满目望云山。落日鸟边下，秋原人外闲。
<br>
<br>　　遥知远林际，不见此檐间。好客多乘月，应门莫上关。
<br>
<br>　　卷126_47  「游李山人所居因题屋壁」王维
<br>
<br>　　世上皆如梦，狂来止自歌。问年松树老，有地竹林多。
<br>
<br>　　药倩韩康卖，门容尚子过。翻嫌枕席上，无那白云何。
<br>
<br>　　卷126_48  「过崔驸马山池」王维
<br>
<br>　　画楼吹笛妓，金碗酒家胡。锦石称贞女，青松学大夫。
<br>
<br>　　脱貂贳桂醑，射雁与山厨。闻道高阳会，愚公谷正愚。
<br>
<br>　　卷126_49  「过福禅师兰若」王维
<br>
<br>　　岩壑转微径，云林隐法堂。羽人飞奏乐，天女跪焚香。
<br>
<br>　　竹外峰偏曙，藤阴水更凉。欲知禅坐久，行路长春芳。
<br>
<br>　　卷126_50  「过香积寺（一作王昌龄诗）」王维
<br>
<br>　　不知香积寺，数里入云峰。古木无人径，深山何处钟。
<br>
<br>　　泉声咽危石，日色冷青松。薄暮空潭曲，安禅制毒龙。
<br>
<br>　　卷126_51  「过感化寺昙兴上人山院（与裴迪同作）」王维
<br>
<br>　　暮持筇竹杖，相待虎G头。催客闻山响，归房逐水流。
<br>
<br>　　野花丛发好，谷鸟一声幽。夜坐空林寂，松风直似秋。
<br>
<br>　　卷126_52  「夏日过青龙寺谒操禅师（与裴迪同作）」王维
<br>
<br>　　龙钟一老翁，徐步谒禅宫。欲问义心义，遥知空病空。
<br>
<br>　　山河天眼里，世界法身中。莫怪销炎热，能生大地风。
<br>
<br>　　卷126_53  「登辨觉寺」王维
<br>
<br>　　竹径从初地，莲峰出化城。窗中三楚尽，林上九江平。
<br>
<br>　　软草承趺坐，长松响梵声。空居法云外，观世得无生。
<br>
<br>　　卷126_54  「喜祖三至留宿」王维
<br>
<br>　　门前洛阳客，下马拂征衣。不枉故人驾，平生多掩扉。
<br>
<br>　　行人返深巷，积雪带馀晖。早岁同袍者，高车何处归。
<br>
<br>　　卷126_55  「黎拾遗昕裴秀才迪见过秋夜对雨之作」王维
<br>
<br>　　促织鸣已急，轻衣行向重。寒灯坐高馆，秋雨闻疏钟。
<br>
<br>　　白法调狂象，玄言问老龙。何人顾蓬径，空愧求羊踪。
<br>
<br>　　卷126_56  「慕容承携素馔见过」王维
<br>
<br>　　纱帽乌皮几，闲居懒赋诗。门看五柳识，年算六身知。
<br>
<br>　　灵寿君王赐，雕胡弟子炊。空劳酒食馔，持底解人颐。
<br>
<br>　　卷126_57  「晚春严少尹与诸公见过」王维
<br>
<br>　　松菊荒三径，图书共五车。烹葵邀上客，看竹到贫家。
<br>
<br>　　鹊乳先春草，莺啼过落花。自怜黄发暮，一倍惜年华。
<br>
<br>　　卷126_58  「郑果州相过」王维
<br>
<br>　　丽日照残春，初晴草木新。床前磨镜客，树下灌园人。
<br>
<br>　　五马惊穷巷，双童逐老身。中厨办粗饭，当恕阮家贫。
<br>
<br>　　卷126_59  「山居秋暝」王维
<br>
<br>　　空山新雨后，天气晚来秋。明月松间照，清泉石上流。
<br>
<br>　　竹喧归浣女，莲动下渔舟。随意春芳歇，王孙自可留。
<br>
<br>　　卷126_60  「终南别业（一作初至山中，一作入山寄城中故人）」王维
<br>
<br>　　中岁颇好道，晚家南山陲。兴来每独往，胜事空自知。
<br>
<br>　　行到水穷处，坐看云起时。偶然值林叟，谈笑无还期。
<br>
<br>　　卷126_61  「归嵩山作」王维
<br>
<br>　　清川带长薄，车马去闲闲。流水如有意，暮禽相与还。
<br>
<br>　　荒城临古渡，落日满秋山。迢递嵩高下，归来且闭关。
<br>
<br>　　卷126_62  「归辋川作」王维
<br>
<br>　　谷口疏钟动，渔樵稍欲稀。悠然远山暮，独向白云归。
<br>
<br>　　菱蔓弱难定，杨花轻易飞。东皋春草色，惆怅掩柴扉。
<br>
<br>　　卷126_63  「韦给事山居」王维
<br>
<br>　　幽寻得此地，讵有一人曾。大壑随阶转，群山入户登。
<br>
<br>　　庖厨出深竹，印绶隔垂藤。即事辞轩冕，谁云病未能。
<br>
<br>　　卷126_64  「山居即事」王维
<br>
<br>　　寂寞掩柴扉，苍茫对落晖。鹤巢松树遍，人访荜门稀。
<br>
<br>　　绿竹含新粉，红莲落故衣。渡头烟火起，处处采菱归。
<br>
<br>　　卷126_65  「终南山」王维
<br>
<br>　　太乙近天都，连山接海隅。白云回望合，青霭入看无。
<br>
<br>　　分野中峰变，阴晴众壑殊。欲投人处宿，隔水问樵夫。
<br>
<br>　　卷126_66  「辋川闲居」王维
<br>
<br>　　一从归白社，不复到青门。时倚檐前树，远看原上村。
<br>
<br>　　青菰临水拔，白鸟向山翻。寂寞於陵子，桔槔方灌园。
<br>
<br>　　卷126_67  「春园即事」王维
<br>
<br>　　宿雨乘轻屐，春寒著弊袍。开畦分白水，间柳发红桃。
<br>
<br>　　草际成棋局，林端举桔槔。还持鹿皮几，日暮隐蓬蒿。
<br>
<br>　　卷126_68  「淇上田园即事」王维
<br>
<br>　　屏居淇水上，东野旷无山。日隐桑柘外，河明闾井间。
<br>
<br>　　牧童望村去，猎犬随人还。静者亦何事，荆扉乘昼关。
<br>
<br>　　卷126_69  「凉州郊外游望（时为节度判官，在凉州作）」王维
<br>
<br>　　野老才三户，边村少四邻。婆娑依里社，箫鼓赛田神。
<br>
<br>　　洒酒浇刍狗，焚香拜木人。女巫纷屡舞，罗袜自生尘。
<br>
<br>　　卷126_70  「观猎」王维
<br>
<br>　　风劲角弓鸣，将军猎渭城。草枯鹰眼疾，雪尽马蹄轻。
<br>
<br>　　忽过新丰市，还归细柳营。回看射雕处，千里暮云平。
<br>
<br>　　卷126_71  「春日上方即事」王维
<br>
<br>　　好读高僧传，时看辟谷方。鸠形将刻仗，龟壳用支床。
<br>
<br>　　柳色青山映，梨花夕鸟藏。北窗桃李下，闲坐但焚香。
<br>
<br>　　卷126_72  「汉江临泛」王维
<br>
<br>　　楚塞三湘接，荆门九派通。江流天地外，山色有无中。
<br>
<br>　　郡邑浮前浦，波澜动远空。襄阳好风日，留醉与山翁。
<br>
<br>　　卷126_73  「泛前陂」王维
<br>
<br>　　秋空自明迥，况复远人间。畅以沙际鹤，兼之云外山。
<br>
<br>　　澄波澹将夕，清月皓方闲。此夜任孤棹，夷犹殊未还。
<br>
<br>　　卷126_74  「登河北城楼作」王维
<br>
<br>　　井邑傅岩上，客亭云雾间。高城眺落日，极浦映苍山。
<br>
<br>　　岸火孤舟宿，渔家夕鸟还。寂寥天地暮，心与广川闲。
<br>
<br>　　卷126_75  「千塔主人」王维
<br>
<br>　　逆旅逢佳节，征帆未可前。窗临汴河水，门渡楚人船。
<br>
<br>　　鸡犬散墟落，桑榆荫远田。所居人不见，枕席生云烟。
<br>
<br>　　卷126_76  「使至塞上」王维
<br>
<br>　　单车欲问边，属国过居延。征蓬出汉塞，归雁入胡天。
<br>
<br>　　大漠孤烟直，长河落日圆。萧关逢候吏，都护在燕然。
<br>
<br>　　卷126_77  「晚春归思」王维
<br>
<br>　　新妆可怜色，落日卷罗帷。炉气清珍簟，墙阴上玉墀。
<br>
<br>　　春虫飞网户，暮雀隐花枝。向晚多愁思，闲窗桃李时。
<br>
<br>　　卷126_78  「戏题示萧氏甥」王维
<br>
<br>　　怜尔解临池，渠爷未学诗。老夫何足似，弊宅倘因之。
<br>
<br>　　芦笋穿荷叶，菱花I雁儿。郗公不易胜，莫著外家欺。
<br>
<br>　　卷126_79  「秋夜独坐（一作冬夜书怀）」王维
<br>
<br>　　独坐悲双鬓，空堂欲二更。雨中山果落，灯下草虫鸣。
<br>
<br>　　白发终难变，黄金不可成。欲知除老病，唯有学无生。
<br>
<br>　　卷126_80  「待储光羲不至」王维
<br>
<br>　　重门朝已启，起坐听车声。要欲闻清佩，方将出户迎。
<br>
<br>　　晚钟鸣上苑，疏雨过春城。了自不相顾，临堂空复情。
<br>
<br>　　卷126_81  「听宫莺」王维
<br>
<br>　　春树绕宫墙，宫莺啭曙光。忽惊啼暂断，移处弄还长。
<br>
<br>　　隐叶栖承露，攀花出未央。游人未应返，为此始思乡。
<br>
<br>　　卷126_82  「杂诗」王维
<br>
<br>　　双燕初命子，五桃新作花。王昌是东舍，宋玉次西家。
<br>
<br>　　小小能织绮，时时出浣纱。亲劳使君问，南陌驻香车。
<br>
<br>　　卷126_83  「留别钱起」王维
<br>
<br>　　卑栖却得性，每与白云归。徇禄仍怀橘，看山免采薇。
<br>
<br>　　暮禽先去马，新月待开扉。霄汉时回首，知音青琐闱。
<br>
<br>　　卷126_84  「留别丘为」王维
<br>
<br>　　归鞍白云外，缭绕出前山。今日又明日，自知心不闲。
<br>
<br>　　亲劳簪组送，欲趁莺花还。一步一回首，迟迟向近关。
<br>
<br>　　卷126_85  「愚公谷三首（青龙寺与黎昕戏题）」王维
<br>
<br>　　愚谷与谁去，唯将黎子同。非须一处住，不那两心空。
<br>
<br>　　宁问春将夏，谁论西复东。不知吾与子，若个是愚公。
<br>
<br>　　吾家愚谷里，此谷本来平。虽则行无迹，还能响应声。
<br>
<br>　　不随云色暗，只待日光明。缘底名愚谷，都由愚所成。
<br>
<br>　　借问愚公谷，与君聊一寻。不寻翻到谷，此谷不离心。
<br>
<br>　　行处曾无险，看时岂有深。寄言尘世客，何处欲归临。
<br>
<br>　　卷126_86  「酬慕容十一」王维
<br>
<br>　　行行西陌返，驻椅食倒。挟毂双官骑，应门五尺僮。
<br>
<br>　　老年如塞北，强起离墙东。为报壶丘子，来人道姓蒙。
<br>
<br>　　卷126_87  「过始皇墓（时年十五，一作二十一）」王维
<br>
<br>　　古墓成苍岭，幽宫象紫台。星辰七曜隔，河汉九泉开。
<br>
<br>　　有海人宁渡，无春雁不回。更闻松韵切，疑是大夫哀。
<br>
<br>　　卷126_88  「恭懿太子挽歌五首」王维
<br>
<br>　　何悟藏环早，才知拜璧年。天王子去，对日圣君怜。
<br>
<br>　　树转宫犹出，笳悲马不前。虽蒙绝驰道，京兆别开阡。
<br>
<br>　　兰殿新恩切，椒宫夕临幽。白云随凤管，明月在龙楼。
<br>
<br>　　人向青山哭，天临渭水愁。鸡鸣常问膳，今恨玉京留。
<br>
<br>　　骑吹凌霜发，旌旗夹路陈。凯容金节护，册命玉符新。
<br>
<br>　　傅母悲香褓，君家拥画轮。射熊今梦帝，秤象问何人。
<br>
<br>　　苍舒留帝宠，子晋有仙才。五岁过人智，三天使鹤催。
<br>
<br>　　心悲阳禄馆，目断望思台。若道长安近，何为更不来。
<br>
<br>　　西望昆池阔，东瞻下杜平。山朝豫章馆，树转凤凰城。
<br>
<br>　　五校连旗色，千门叠鼓声。金环如有验，还向画堂生。
<br>
<br>　　卷126_89  「故太子太师徐公挽歌四首」王维
<br>
<br>　　功德冠群英，弥纶有大名。轩皇用风后，傅说是星精。
<br>
<br>　　就第优遗老，来朝诏不名。留侯常辟谷，何苦不长生。
<br>
<br>　　谋猷为相国，翊戴奉宸舆。剑履升前殿，貂蝉托后车。
<br>
<br>　　齐侯疏土宇，汉室赖图书。僻处留田宅，仍才十顷馀。
<br>
<br>　　旧里趋庭日，新年置酒辰。闻诗鸾渚客，献赋凤楼人。
<br>
<br>　　北首辞明主，东堂哭大臣。犹思御朱辂，不惜污车茵。
<br>
<br>　　久践中台座，终登上将坛。谁言断车骑，空忆盛衣冠。
<br>
<br>　　风日咸阳惨，笳箫渭水寒。无人当便阙，应罢太师官。
<br>
<br>　　卷126_90  「故西河郡杜太守挽歌三首」王维
<br>
<br>　　天上去西征，云中护北平。生擒白马将，连破黑雕城。
<br>
<br>　　忽见刍灵苦，徒闻竹使荣。空留左氏传，谁继卜商名。
<br>
<br>　　返葬金符守，同归石妻。卷衣悲画翟，持待鸣鸡。
<br>
<br>　　容卫都人惨，山川驷马嘶。犹闻陇上客，相对哭征西。
<br>
<br>　　涂刍去国门，秘器出东园。太守留金印，夫人罢锦轩。
<br>
<br>　　旌旗转衰木，箫鼓上寒原。坟树应西靡，长思魏阙恩。
<br>
<br>　　卷126_91  「故南阳夫人樊氏挽歌」王维
<br>
<br>　　锦衣馀翟，绣毂罢鱼轩。淑女诗长在，夫人法尚存。
<br>
<br>　　凝笳随晓旆，行哭向秋原。归去将何见，谁能返戟门。
<br>
<br>　　卷126_92  「达奚侍郎夫人寇氏挽词二首」王维
<br>
<br>　　束带将朝日，鸣环映牖辰。能令谏明主，相劝识贤人。
<br>
<br>　　遗挂空留壁，回文日覆尘。金蚕将画柳，何处更知春。
<br>
<br>　　女史悲彤管，夫人罢锦轩。卜茔占二室，行哭度千门。
<br>
<br>　　秋日光能淡，寒川波自翻。一朝成万古，松柏暗平原。
<br>
<br>　　卷126_93  「送孙秀才（《纪事》作王缙诗）」王维
<br>
<br>　　帝城风日好，况复建平家。玉枕双文簟，金盘五色瓜。
<br>
<br>　　山中无鲁酒，松下饭胡麻。莫厌田家苦，归期远复赊。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
