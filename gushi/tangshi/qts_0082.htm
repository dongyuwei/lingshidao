<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷八十二
<br>
<br>　　卷82_1  「将军行」刘希夷
<br>
<br>　　将军辟辕门，耿介当风立。诸将欲言事，逡巡不敢入。
<br>
<br>　　剑气射云天，鼓声振原隰。黄尘塞路起，走马追兵急。
<br>
<br>　　弯弓从此去，飞箭如雨集。截围一百里，斩首五千级。
<br>
<br>　　代马流血死，胡人抱鞍泣。古来养甲兵，有事常讨袭。
<br>
<br>　　乘我庙堂运，坐使干戈戢。献凯归京师，军容何翕习。
<br>
<br>　　卷82_2  「从军行」刘希夷
<br>
<br>　　秋天风飒飒，群胡马行疾。严城昼不开，伏兵暗相失。
<br>
<br>　　天子庙堂拜，将军凶门出。纷纷伊洛道，戎马几万匹。
<br>
<br>　　军门压黄河，兵气冲白日。平生怀仗剑，慷慨即投笔。
<br>
<br>　　南登汉月孤，北走代云密。近取韩彭计，早知孙吴术。
<br>
<br>　　丈夫清万里，谁能扫一室。
<br>
<br>　　卷82_3  「春女行」刘希夷
<br>
<br>　　春女颜如玉，怨歌阳春曲。巫山春树红，沅湘春草绿。
<br>
<br>　　自怜妖艳姿，妆成独见时。愁心伴杨柳，春尽乱如丝。
<br>
<br>　　目极千馀里，悠悠春江水。频想玉关人，愁卧金闺里。
<br>
<br>　　尚言春花落，不知秋风起。娇爱犹未终，悲凉从此始。
<br>
<br>　　忆昔楚王宫，玉楼妆粉红。纤腰弄明月，长袖舞春风。
<br>
<br>　　容华委西山，光阴不可还。桑林变东海，富贵今何在。
<br>
<br>　　寄言桃李容，胡为闺阁重。但看楚王墓，唯有数株松。
<br>
<br>　　卷82_4  「孤松篇」刘希夷
<br>
<br>　　蚕月桑叶青，莺时柳花白。澹艳烟雨姿，敷芬阳春陌。
<br>
<br>　　如何秋风起，零落从此始。独有南涧松，不叹东流水。
<br>
<br>　　玄阴天地冥，皓雪朝夜零。岂不罹寒暑，为君留青青。
<br>
<br>　　青青好颜色，落落任孤直。群树遥相望，众草不敢逼。
<br>
<br>　　灵龟卜真隐，仙鸟宜栖息。耻受秦帝封，愿言唐侯食。
<br>
<br>　　寒山夜月明，山冷气清清。凄兮归凤集，吹之作琴声。
<br>
<br>　　松子卧仙岑，寂听疑野心。清泠有真曲，樵采无知音。
<br>
<br>　　美人何时来，幽径委绿苔。吁嗟深涧底，弃捐广厦材。
<br>
<br>　　卷82_5  「嵩岳闻笙」刘希夷
<br>
<br>　　月出嵩山东，月明山益空。山人爱清景，散发卧秋风。
<br>
<br>　　风止夜何清，独夜草虫鸣。仙人不可见，乘月近吹笙。
<br>
<br>　　绛唇吸灵气，玉指调真声。真声是何曲，三山鸾鹤情。
<br>
<br>　　昔去落尘俗，愿言闻此曲。今来卧嵩岑，何幸承幽音。
<br>
<br>　　神仙乐吾事，笙歌铭夙心。
<br>
<br>　　卷82_6  「秋日题汝阳潭壁」刘希夷
<br>
<br>　　独坐秋阴生，悲来从所适。行见汝阳潭，飞萝蒙水石。
<br>
<br>　　悬瓢木叶上，风吹何历历。幽人不耐烦，振衣步闲寂。
<br>
<br>　　回流清见底，金沙覆银砾。错落非一文，空胧几千尺。
<br>
<br>　　鱼鳞可怜紫，鸭毛自然碧。吟咏秋水篇，渺然忘损益。
<br>
<br>　　秋水随形影，清浊混心迹。岁暮归去来，东山余宿昔。
<br>
<br>　　卷82_7  「采桑」刘希夷
<br>
<br>　　杨柳送行人，青青西入秦。谁家采桑女，楼上不胜春。
<br>
<br>　　盈盈灞水曲，步步春芳绿。红脸耀明珠，绛唇含白玉。
<br>
<br>　　回首渭桥东，遥怜春色同。青丝娇落日，缃绮弄春风。
<br>
<br>　　携笼长叹息，逶迟恋春色。看花若有情，倚树疑无力。
<br>
<br>　　薄暮思悠悠，使君南陌头。相逢不相识，归去梦青楼。
<br>
<br>　　卷82_8  「谒汉世祖庙」刘希夷
<br>
<br>　　舂陵气初发，渐台首未传。列营百万众，持国十八年。
<br>
<br>　　运开朱旗后，道合赤符先。宛城剑鸣匣，昆阳镝应弦。
<br>
<br>　　犷兽血涂地，巨人声沸天。长驱过北赵，短兵出南燕。
<br>
<br>　　太守迎门外，王郎死道边。升坛九城陌，端拱千秋年。
<br>
<br>　　朝廷方雀跃，剑几联翩。至德刑四海，神仪翳九泉。
<br>
<br>　　宗子行旧邑，恭闻清庙篇。君容穆而圣，臣像俨犹贤。
<br>
<br>　　攒木承危柱，疏萝挂朽椽。祠庭巢鸟啄，祭器网虫缘。
<br>
<br>　　怀古江山在，惟新历数迁。空馀今夜月，长似旧时悬。
<br>
<br>　　卷82_9  「巫山怀古」刘希夷
<br>
<br>　　巫山幽阴地，神女艳阳年。襄王伺容色，落日望悠然。
<br>
<br>　　归来高唐夜，金G焰青烟。颓想卧瑶席，梦魂何翩翩。
<br>
<br>　　摇落殊未已，荣华倏徂迁。愁思潇湘浦，悲凉云梦田。
<br>
<br>　　猿啼秋风夜，雁飞明月天。巴歌不可听，听此益潺。
<br>
<br>　　卷82_10  「归山」刘希夷
<br>
<br>　　归去嵩山道，烟花覆青草。草绿山无尘，山青杨柳春。
<br>
<br>　　日暮松声合，空歌思杀人。
<br>
<br>　　卷82_11  「代闺人春日」刘希夷
<br>
<br>　　珠帘的晓光，玉颜艳春彩。林间鸟鸣唤，户外花相待。
<br>
<br>　　花鸟惜芳菲，鸟鸣花乱飞。人今伴花鸟，日暮不能归。
<br>
<br>　　池月怜歌扇，山云爱舞衣。佳期杨柳陌，携手莫相违。
<br>
<br>　　卷82_12  「蜀城怀古」刘希夷
<br>
<br>　　蜀土绕水竹，吴天积风霜。穷览通表里，气色何苍苍。
<br>
<br>　　旧国有年代，青楼思艳妆。古人无岁月，白骨冥丘荒。
<br>
<br>　　寂历弹琴地，幽流读书堂。玄龟埋卜室，彩凤灭词场。
<br>
<br>　　阵图一一在，柏树双双行。鬼神清汉庙，鸟雀参秦仓。
<br>
<br>　　叹世已多感，怀心益自伤。赖蒙灵丘境，时当明月光。
<br>
<br>　　卷82_13  「洛川怀古」刘希夷
<br>
<br>　　萋萋春草绿，悲歌牧征马。行见白头翁，坐泣青竹下。
<br>
<br>　　感叹前问之，赠予辛苦词。岁月移今古，山河更盛衰。
<br>
<br>　　晋家都洛滨，朝廷多近臣。词赋归潘岳，繁华称季伦。
<br>
<br>　　梓泽春草菲，河阳乱华飞。绿珠不可夺，白首同所归。
<br>
<br>　　高楼倏冥灭，茂林久摧折。昔时歌舞台，今成狐兔穴。
<br>
<br>　　人事互消亡，世路多悲伤。北邙是吾宅，东岳为吾乡。
<br>
<br>　　君看北邙道，髑髅萦蔓草。芳□□□□，□□□□□。
<br>
<br>　　碑茔或半存，荆棘敛幽魂。挥涕弃之去，不忍闻此言。
<br>
<br>　　卷82_14  「春日行歌」刘希夷
<br>
<br>　　山树落梅花，飞落野人家。野人何所有，满瓮阳春酒。
<br>
<br>　　携酒上春台，行歌伴落梅。醉罢卧明月，乘梦游天台。
<br>
<br>　　卷82_15  「江南曲八首」刘希夷
<br>
<br>　　暮宿南洲草，晨行北岸林。日悬沧海阔，水隔洞庭深。
<br>
<br>　　烟景无留意，风波有异浔。岁游难极目，春戏易为心。
<br>
<br>　　朝夕无荣遇，芳菲已满襟。
<br>
<br>　　艳唱潮初落，江花露未。春洲惊翡翠，朱服弄芳菲。
<br>
<br>　　画舫烟中浅，青阳日际微。锦帆冲浪湿，罗袖拂行衣。
<br>
<br>　　含情罢所采，相叹惜流晖。
<br>
<br>　　君为陇西客，妾遇江南春。朝游含灵果，夕采弄风O.
<br>
<br>　　果气时不歇，O花日自新。以此江南物，持赠陇西人。
<br>
<br>　　空盈万里怀，欲赠竟无因。
<br>
<br>　　皓如楚江月，霭若吴岫云。波中自皎镜，山上亦氤氲。
<br>
<br>　　明月留照妾，轻云持赠君。山川各离散，光气乃殊分。
<br>
<br>　　天涯一为别，江北不相闻。
<br>
<br>　　舣舟乘潮去，风帆振早凉。潮平见楚甸，天际望维扬。
<br>
<br>　　洄溯经千里，烟波接两乡。云明江屿出，日照海流长。
<br>
<br>　　此中逢岁晏，浦树落花芳。
<br>
<br>　　暮春三月晴，维扬吴楚城。城临大江汜，回映洞浦清。
<br>
<br>　　晴云曲金阁，珠楼碧烟里。月明芳树群鸟飞，
<br>
<br>　　风过长林杂花起。可怜离别谁家子，于此一至情何已。
<br>
<br>　　北堂红草盛zv茸，南湖碧水照芙蓉。朝游暮起金花尽，
<br>
<br>　　渐觉罗裳珠露浓。自惜妍华三五岁，已叹关山千万重。
<br>
<br>　　人情一去无还日，欲赠怀芳怨不逢。
<br>
<br>　　忆昔江南年盛时，平生怨在长洲曲。冠盖星繁江水上，
<br>
<br>　　冲风柯涠赐ヤ恕Ｂ浠两袖红纷纷，朝霞高阁洗晴云。
<br>
<br>　　谁言此处婵娟子，珠玉为心以奉君。
<br>
<br>　　卷82_11  「捣衣篇」刘希夷
<br>
<br>　　秋天瑟瑟夜漫漫，夜白风清玉露`.燕山游子衣裳薄，
<br>
<br>　　秦地佳人闺阁寒。欲向楼中萦楚练，还来机上裂齐纨。
<br>
<br>　　揽红袖兮愁徙倚，盼青砧兮怅盘桓。盘桓徙倚夜已久，
<br>
<br>　　萤火双飞入帘牖。西北风来吹细腰，东南月上浮纤手。
<br>
<br>　　此时秋月可怜明，此时秋风别有情。君看月下参差影，
<br>
<br>　　为听莎间断续声。绛河转兮青云晓，飞鸟鸣兮行人少。
<br>
<br>　　攒眉缉缕思纷纷，对影穿针魂悄悄。闻道还家未有期，
<br>
<br>　　谁怜登陇不胜悲。梦见形容亦旧日，为许裁缝改昔时。
<br>
<br>　　缄书远寄交河曲，须及明年春草绿。莫言衣上有斑斑，
<br>
<br>　　只为思君泪相续。
<br>
<br>　　卷82_12  「公子行」刘希夷
<br>
<br>　　天津桥下阳春水，天津桥上繁华子。马声回合青云外，
<br>
<br>　　人影动摇绿波里。绿波荡漾玉为砂，青云离披锦作霞。
<br>
<br>　　可怜杨柳伤心树，可怜桃李断肠花。此日遨游邀美女，
<br>
<br>　　此时歌舞入娼家。娼家美女郁金香，飞来飞去公子傍。
<br>
<br>　　的的珠帘白日映，娥娥玉颜红粉妆。花际裴回双蛱蝶，
<br>
<br>　　池边顾步两鸳鸯。倾国倾城汉武帝，为云为雨楚襄王。
<br>
<br>　　古来容光人所羡，况复今日遥相见。愿作轻罗著细腰，
<br>
<br>　　愿为明镜分娇面。与君相向转相亲，与君双栖共一身。
<br>
<br>　　愿作贞松千岁古，谁论芳槿一朝新。百年同谢西山日，
<br>
<br>　　千秋万古北邙尘。
<br>
<br>　　卷82_13  「代悲白头翁（一作白头吟）」刘希夷
<br>
<br>　　洛阳城东桃李花，飞来飞去落谁家。洛阳女儿惜颜色，
<br>
<br>　　坐见落花长叹息。今年花落颜色改，明年花开复谁在。
<br>
<br>　　已见松柏摧为薪，更闻桑田变成海。古人无复洛城东，
<br>
<br>　　今人还对落花风。年年岁岁花相似，岁岁年年人不同。
<br>
<br>　　寄言全盛红颜子，应怜半死白头翁。此翁白头真可怜，
<br>
<br>　　伊昔红颜美少年。公子王孙芳树下，清歌妙舞落花前。
<br>
<br>　　光禄池台开锦绣，将军楼阁画神仙。一朝卧病无相识，
<br>
<br>　　三春行乐在谁边。宛转蛾眉能几时，须臾鹤发乱如丝。
<br>
<br>　　但看古来歌舞地，惟有黄昏鸟雀悲。
<br>
<br>　　卷82_14  「代秦女赠行人」刘希夷
<br>
<br>　　鸾镜晓含春，蛾眉向影埂？□衣裳破，那堪粉黛新。
<br>
<br>　　春还洛阳道，为忆春阶草。杨叶未能攀，梅花待君扫。
<br>
<br>　　今朝喜鹊傍人飞，应是狂夫走马归。遥想行歌共游乐，
<br>
<br>　　迎前含笑著春衣。
<br>
<br>　　卷82_15  「洛中晴月送殷四入关」刘希夷
<br>
<br>　　清洛浮桥南渡头，天晶万里散华洲。晴看石濑光无数，
<br>
<br>　　晓入寒潭浸不流。微云一点曙烟起，南陌憧憧遍行子。
<br>
<br>　　欲将此意与君论，复道秦关尚千里。
<br>
<br>　　卷82_16  「入塞」刘希夷
<br>
<br>　　将军陷虏围，边务息戎机。霜雪交河尽，旌旗入塞飞。
<br>
<br>　　晓光随马度，春色伴人归。课绩朝明主，临轩拜武威。
<br>
<br>　　卷82_17  「览镜」刘希夷
<br>
<br>　　青楼挂明镜，临照不胜悲。白发今如此，人生能几时。
<br>
<br>　　秋风下山路，明月上春期。叹息君恩尽，容颜不可思。
<br>
<br>　　卷82_18  「晚春」刘希夷
<br>
<br>　　佳人眠洞房，回首见垂杨。寒尽鸳鸯被，春生玳瑁床。
<br>
<br>　　庭阴幕青霭，帘影散红芳。寄语同心伴，迎春且薄妆。
<br>
<br>　　卷82_19  「送友人之新丰」刘希夷
<br>
<br>　　日暮秋风起，关山断别情。泪随黄叶下，愁向绿樽生。
<br>
<br>　　野路归骖转，河洲宿鸟惊。宾游宽旅宴，王事促严程。
<br>
<br>　　卷82_20  「饯李秀才赴举」刘希夷
<br>
<br>　　鸿鹄振羽翮，翻飞入帝乡。朝鸣集银树，暝宿下金塘。
<br>
<br>　　日月天门近，风烟夜路长。自怜穷浦雁，岁岁不随阳。
<br>
<br>　　卷82_21  「夜集张N所居」刘希夷
<br>
<br>　　江南成久客，门馆日萧条。惟有图书在，多伤鬓发凋。
<br>
<br>　　诸生陪讲诵，稚子给渔樵。隐室寒灯净，空阶落叶飘。
<br>
<br>　　沧洲自有趣，谁道隐须招。
<br>
<br>　　卷82_22  「故园置酒」刘希夷
<br>
<br>　　酒熟人须饮，春还鬓已秋。愿逢千日醉，得缓百年忧。
<br>
<br>　　旧里多青草，新知尽白头。风前灯易灭，川上月难留。
<br>
<br>　　卒卒周姬旦，栖栖鲁孔丘。平生能几日，不及且遨游。
<br>
<br>　　卷82_23  「晚憩南阳旅馆」刘希夷
<br>
<br>　　旅馆何年废，征夫此日过。途穷人自哭，春至鸟还歌。
<br>
<br>　　行路新知少，荒田古径多。池篁覆丹谷，坟树绕清波。
<br>
<br>　　日照蓬阴转，风微野气和。伤心不可去，回首怨如何。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
