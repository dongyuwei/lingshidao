<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百五十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷八百五十
<br>
<br>　　卷850_1  「招隐」昙翼
<br>
<br>　　连峰数千里，修林带平津。云起远山翳，风至□荒榛。
<br>
<br>　　茅茨隐不见，鸡鸣知有人。蹑磴践其迹，处处见遗薪。
<br>
<br>　　乃知百代下，固有上皇民。
<br>
<br>　　卷850_2  「石桥琪树」隐求
<br>
<br>　　山上天将近，人间路渐遥。谁当云里见，知欲渡仙桥。
<br>
<br>　　卷850_3  「律僧」智远
<br>
<br>　　滤水与龛灯，长长护有情。自从青草出，便不下阶行。
<br>
<br>　　北阙应无梦，南山旧有名。将何喻浮世，惟指浪沤轻。
<br>
<br>　　卷850_4  「暮春送人」无闷
<br>
<br>　　折柳亭边手重携，江烟澹澹草萋萋。
<br>
<br>　　杜鹃不解离人意，更向落花枝上啼。
<br>
<br>　　卷850_5  「寒林石屏」无闷
<br>
<br>　　草堂无物伴身闲，惟有屏风枕簟间。
<br>
<br>　　本向他山求得石，却于石上看他山。
<br>
<br>　　卷850_6  「江上秋志」尚志
<br>
<br>　　到来江上久，谁念旅游心。故国无秋信，邻家有暮砧。
<br>
<br>　　坐遥翻不睡，愁极却成吟。即恐髭连鬓，还为白所侵。
<br>
<br>　　卷850_7  「路」玄宝
<br>
<br>　　南北东西去，茫茫万古尘。关河无尽处，风雪有行人。
<br>
<br>　　险极山通蜀，平多地入秦。营营名利者，来往岂辞频。
<br>
<br>　　卷850_8  「赠智舟三藏」怀浦
<br>
<br>　　壮岁心难伏，师心伏岂难。寻常独在院，行坐不离坛。
<br>
<br>　　岳雪当禅暝，松声入咒寒。更因文字外，多把史书看。
<br>
<br>　　卷850_9  「初冬旅舍早怀」怀浦
<br>
<br>　　枕上角声微，离情未息机。梦回三楚寺，寒入五更衣。
<br>
<br>　　月没栖禽动，霜晴冻叶飞。自惭行役早，深与道相违。
<br>
<br>　　卷850_10  「对御书后一绝」亚栖
<br>
<br>　　通神笔法得玄门，亲入长安谒至尊。
<br>
<br>　　莫怪出来多意气，草书曾悦圣明君。
<br>
<br>　　卷850_11  「题英禅师」亚栖
<br>
<br>　　将知德行异寻常，每见持经在道场。
<br>
<br>　　欲识用心精洁处，一瓶秋水一炉香。
<br>
<br>　　卷850_12  「别友人」惟审
<br>
<br>　　一身无定处，万里独销魂。芳草迷归路，春衣滴泪痕。
<br>
<br>　　几时休旅食，向夜宿江村。欲识异乡苦，空山啼暮猿。
<br>
<br>　　卷850_13  「赋得闻晓莺啼」惟审
<br>
<br>　　卷帘清梦后，芳树引流莺。隔叶传春意，穿花送晓声。
<br>
<br>　　未调云路翼，空负桂枝情。莫尽关关兴，羁愁正厌生。
<br>
<br>　　卷850_14  「春日旅怀呈知己」惟审
<br>
<br>　　生涯万事有苍苍，应任流萍便越乡。春水独行人渐远，
<br>
<br>　　故园归梦夜空长。一声隔浦猿啼处，数滴惊心泪满裳。
<br>
<br>　　不为知音皆鲍叔，信谁江上去茫茫。
<br>
<br>　　卷850_15  「剑客」慕幽
<br>
<br>　　去住知何处，空将一剑行。杀人虽取次，为事爱公平。
<br>
<br>　　戟立嗔髭鬓，星流忿眼睛。晓来湘市说，拂曙别辽城。
<br>
<br>　　卷850_16  「酬和友人见寄（一作冬日淮上别文上人）」慕幽
<br>
<br>　　劳歌好自看，终久偶齐桓。五字若教易，一名争得难。
<br>
<br>　　侵窗红树老，荫砌雪花残。莫效齐僚属，东归剪钓竿。
<br>
<br>　　卷850_17  「冬日淮上别文上人（一作酬和友人见寄）」慕幽
<br>
<br>　　家国各万里，同吟六七年。可堪随北雁，迢递向南天。
<br>
<br>　　水共行人远，山将落日连。春淮有双鲤，莫忘尺书传。
<br>
<br>　　卷850_18  「柳」慕幽
<br>
<br>　　今古凭君一赠行，几回折尽复重生。五株斜傍渊明宅，
<br>
<br>　　千树低垂太尉营。临水带烟藏翡翠，倚风兼雨宿流莺。
<br>
<br>　　隋皇堤畔依依在，曾惹当时歌吹声。
<br>
<br>　　卷850_19  「三峡闻猿」慕幽
<br>
<br>　　谁向兹来不恨生，声声都是断肠声。七千里外一家住，
<br>
<br>　　十二峰前独自行。瘴雨晚藏神女庙，蛮烟寒锁夜郎城。
<br>
<br>　　凭君且听哀吟好，会待青云道路平。
<br>
<br>　　卷850_20  「灯」慕幽
<br>
<br>　　钟断危楼鸟不飞，荧荧何处最相宜。香然水寺僧开卷，
<br>
<br>　　笔写春帏客著诗。忽尔思多穿壁处，偶然心尽断缨时。
<br>
<br>　　孙康勤苦谁能念，少减馀光借与伊。
<br>
<br>　　卷850_21  「宝琴」释彪
<br>
<br>　　吾有一宝琴，价重双南金。刻作龙凤象，弹为山水音。
<br>
<br>　　星从徽里发，风来弦上吟。钟期不可遇，谁辨曲中心。
<br>
<br>　　卷850_22  「观大驾出叙事寄怀（见《文苑英华》）」法轮
<br>
<br>　　紫台宵漏竭，青门曙鼓通。轻霞照复道，徐吹转相风。
<br>
<br>　　玉鸾光万骑，金舆郁五戎。鸣笳犹度阙，清跸尚喧宫。
<br>
<br>　　云旗乱陌紫，羽旆杂尘红。百城归北丽，两汉久惭雄。
<br>
<br>　　吾曹陋薄技，馀庆洽微躬。平源已起洛，印手亦还丰。
<br>
<br>　　得奉衣冠盛，仍观书轨同。犹言待封告，未忍向华嵩。
<br>
<br>　　卷850_23  「中秋旅怀」尚能
<br>
<br>　　所畜惟骚雅，兼之得固穷。望乡连北斗，听雨带西风。
<br>
<br>　　稼穑村坊远，烟波路径通。冥搜清绝句，恰似有神功。
<br>
<br>　　卷850_24  「句」尚能
<br>
<br>　　霜洲枫落尽，月馆竹生寒。（见《万花谷》）
<br>
<br>　　卷850_25  「题伍相庙」常雅
<br>
<br>　　苍苍古庙映林峦，漠漠烟霞覆古坛。
<br>
<br>　　精魄不知何处在，威风犹入浙江寒。
<br>
<br>　　卷850_26  「怀旧山（一作别嘉兴知己）」沧浩
<br>
<br>　　一坐西林寺，从来未下山。不因寻长者，无事到人间。
<br>
<br>　　宿雨愁为客，寒花笑未还。空怀旧山月，童子诵经闲。
<br>
<br>　　卷850_27  「题慧山泉」若水
<br>
<br>　　石脉绽寒光，松根喷晓凉。注瓶云母滑，漱齿茯苓香。
<br>
<br>　　野客偷煎茗，山僧借净床。安禅何所问，孤月在中央。
<br>
<br>　　卷850_28  「题马迹山」文鉴
<br>
<br>　　瀛洲西望沃洲山，山在平湖缥缈间。
<br>
<br>　　常说使君千里马，至今龙迹尚堪攀。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
