<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百四十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷七百四十
<br>
<br>　　卷740_1  「蟠溪怀古」孟宾于
<br>
<br>　　良哉吕尚父，深隐始归周。钓石千年在，春风一水流。
<br>
<br>　　松根盘藓石，花影卧沙鸥。谁更怀韬术，追思古渡头。
<br>
<br>　　卷740_2  「怀连上旧居」孟宾于
<br>
<br>　　闲思连上景难齐，树绕仙乡路绕溪。明月夜舟渔父唱，
<br>
<br>　　春风平野鹧鸪啼。城边寄信归云外，花下倾杯到日西。
<br>
<br>　　更忆海阳垂钓侣，昔年相遇草萋萋。
<br>
<br>　　卷740_3  「公子行」孟宾于
<br>
<br>　　锦衣红夺彩霞明，侵晓春游向野庭。
<br>
<br>　　不识农夫辛苦力，骄骢蹋烂麦青春。
<br>
<br>　　卷740_4  「湘江亭」孟宾于
<br>
<br>　　独宿大中年里寺，樊笼得出事无心。
<br>
<br>　　寒山梦觉一声磬，霜叶满林秋正深。
<br>
<br>　　卷740_5  「题梅仙馆」孟宾于
<br>
<br>　　仙界路遥云缥缈，古坛风冷叶萧骚。
<br>
<br>　　后来岂合言淹滞，一尉升腾道最高。
<br>
<br>　　卷740_6  「题颜氏亭宇」孟宾于
<br>
<br>　　园林萧洒闻来久，欲访因循二十秋。
<br>
<br>　　今日开襟吟不尽，碧山重叠水长流。
<br>
<br>　　卷740_7  「晚眺」孟宾于
<br>
<br>　　倚杖残秋里，吟中四顾频。西风天际雁，落日渡头人。
<br>
<br>　　草色衰平野，山阴敛暮尘。却寻苔径去，明月照村邻。
<br>
<br>　　卷740_8  「献主司」孟宾于
<br>
<br>　　那堪雨后更闻蝉，溪隔重湖路七千。
<br>
<br>　　忆昔故园杨柳岸，全家送上渡头船。
<br>
<br>　　卷740_9  「句」孟宾于
<br>
<br>　　远树连沙静，闲舟入浦迟。（《夏日曲江》）
<br>
<br>　　帘垂群吏散，苔长讼庭闲。（赠徐明府，并《诗中旨格》）
<br>
<br>　　去年曾折处，今日又垂条。（《柳》以下《吟窗杂录》）
<br>
<br>　　早知落处随疏雨，悔得开时顺暖风。（《落花》）
<br>
<br>　　千家帘幕春空在，几处楼台月自明。（《落花》）
<br>
<br>　　腊雪化为流水去，春风吹出好山来。（《雪霁》）
<br>
<br>　　昔日声尘喧洛下，近年诗句满江南。（《寄李P》）
<br>
<br>　　匝地人家凭槛见，远山秋色卷帘看。（《永州法华寺高轩》，
<br>
<br>　　《诗话总龟》）
<br>
<br>　　蟾宫空手下，泽国更谁来。
<br>
<br>　　水国二亲应探榜，龙门三月又伤春。
<br>
<br>　　仙鸟却回空说梦，清朝未达自嫌身。
<br>
<br>　　失意从他桃李春，嵩阳经过歇行尘。
<br>
<br>　　云僧不见城中事，问是今年第几人。
<br>
<br>　　因逢日者教重应，忍被云僧劝却归。（宾于应举，
<br>
<br>　　卜于华山神。一年乞一，凡六掷而得吉兆。后果验，
<br>
<br>　　每年下第有诗。《郡阁雅谈》）
<br>
<br>　　卷740_10  「九日陪董内召登高」廖匡图
<br>
<br>　　祝融峰下逢嘉节，相对那能不怆神。烟里共寻幽涧菊，
<br>
<br>　　樽前俱是异乡人。遥山带日应连越，孤雁来时想别秦。
<br>
<br>　　自古登高尽惆怅，茱萸休笑泪盈巾。
<br>
<br>　　卷740_11  「赠泉陵上人」廖匡图
<br>
<br>　　暂把枯藤倚碧根，禅堂初创楚江濉Ｖ币伤尚∧蚜艉祝
<br>
<br>　　未信山低住得云。草接寺桥牛笛近，日衔村树鸟行分。
<br>
<br>　　每来共忆曾游处，万壑泉声绝顶闻。
<br>
<br>　　卷740_12  「和人赠沈彬」廖匡图
<br>
<br>　　冥鸿迹在烟霞上，燕雀休夸大厦巢。名利最为浮世重，
<br>
<br>　　古今能有几人抛。逼真但使心无著，混俗何妨手强抄。
<br>
<br>　　深喜卜居连岳色，水边竹下得论交。
<br>
<br>　　卷740_13  「松」廖匡图
<br>
<br>　　曾于西晋封中散，又向东吴作大夫。浓翠自知千古在，
<br>
<br>　　清声谁道四时无。枝柯偃后龙蛇老，根脚盘来爪距粗。
<br>
<br>　　直待素秋摇落日，始将凡木斗荣枯。
<br>
<br>　　卷740_14  「句」廖匡图
<br>
<br>　　正悲世上事无限，细看水中尘更多。（《永州江干感兴》）
<br>
<br>　　卷740_15  「中秋月」廖凝
<br>
<br>　　九十日秋色，今宵已半分。孤光含列宿，四面绝纤云。
<br>
<br>　　众木排疏影，寒流叠细纹。遥遥望丹桂，心绪正纷纷。
<br>
<br>　　卷740_16  「闻蝉」廖凝
<br>
<br>　　一声初应候，万木已西风。偏感异乡客，先于离塞鸿。
<br>
<br>　　日斜金谷静，雨过石城空。此处不堪听，萧条千古同。
<br>
<br>　　卷740_17  「彭泽解印」廖凝
<br>
<br>　　五斗徒劳谩折腰，三年两鬓为谁焦。
<br>
<br>　　今朝官满重归去，还挈来时旧酒瓢。
<br>
<br>　　卷740_18  「句」廖凝
<br>
<br>　　满汀沤不散，一局黑全输。（《十岁咏棋》，
<br>
<br>　　《郡阁雅谈》云：作者见之曰：“必垂名于后。”）
<br>
<br>　　猎回千帐雪，探密大河冰。（以下并《吟窗杂录》）
<br>
<br>　　落尽最高树，始知松柏青。（《落叶》）
<br>
<br>　　饭僧春岭蕨，醒酒雪潭鱼。（《赠史虚白》）
<br>
<br>　　风清竹阁留僧宿，雨湿莎庭放吏衙。（《宰彭泽作》）
<br>
<br>　　红踯躅繁金殿暖，碧芙蓉笑水宫秋。（《锦绣万花谷》）
<br>
<br>　　卷740_19  「赠廖凝（时凝居南岳）」韦鼎
<br>
<br>　　君与白云邻，生涯久忍贫。姓名高雅道，寰海许何人。
<br>
<br>　　岳气秋来早，亭寒果落新。几回吟石畔，孤鹤自相亲。
<br>
<br>　　卷740_20  「寄庐山白上人」左偃
<br>
<br>　　潦倒门前客，闲眠岁又残。连天数峰雪，终日与谁看。
<br>
<br>　　万丈高松古，千寻落水寒。仍闻有新作，懒寄入长安。
<br>
<br>　　卷740_21  「寄韩侍郎」左偃
<br>
<br>　　谋身谋隐两无成，拙计深惭负耦耕。渐老可堪怀故国，
<br>
<br>　　多愁翻觉厌浮生。言诗幸遇明公许，守朴甘遭俗者轻。
<br>
<br>　　今日况闻搜草泽，独悲憔悴卧升平。
<br>
<br>　　卷740_22  「汉宫词」左偃
<br>
<br>　　寒烛照清夜，笙歌隔藓墙。一从飞燕入，便不见君王。
<br>
<br>　　卷740_23  「送君去」左偃
<br>
<br>　　关河月未晓，行子心已急。佳人无一言，独背残灯泣。
<br>
<br>　　卷740_24  「秋晚野望」左偃
<br>
<br>　　倚筇聊一望，何处是秦川。草色初晴路，鸿声欲暮天。
<br>
<br>　　卷740_25  「郊原晚望怀李秘书」左偃
<br>
<br>　　归鸟入平野，寒云在远村。徒令睇望久，不复见王孙。
<br>
<br>　　卷740_26  「言怀别同志」左偃
<br>
<br>　　渐老将谁托，劳生每自惭。何当重携手，风雨满江南。
<br>
<br>　　卷740_27  「江上晚泊」左偃
<br>
<br>　　寒云淡淡天无际，片帆落处沙鸥起。
<br>
<br>　　水阔风高日复斜，扁舟独宿芦花里。
<br>
<br>　　卷740_28  「寄鉴上人」左偃
<br>
<br>　　一从携手阻戈a，屈指如今已十年。
<br>
<br>　　长记二林同宿夜，竹斋听雨共忘眠。
<br>
<br>　　卷740_29  「送人」左偃
<br>
<br>　　一茎两茎华发生，千枝万枝梨花白。
<br>
<br>　　春色江南独未归，今朝又送还乡客。
<br>
<br>　　卷740_30  「句」左偃
<br>
<br>　　胡笳闻欲死，汉月望还生。（《昭君怨》）
<br>
<br>　　日华离碧海，云影散青霄。（《早日》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
