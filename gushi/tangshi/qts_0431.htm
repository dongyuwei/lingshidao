<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百三十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百三十一
<br>
<br>　　卷431_1  「长庆二年七月自中书舍人出守杭州，路次蓝溪作」白居易
<br>
<br>　　太原一男子，自顾庸且鄙。老逢不次恩，洗拔出泥滓。
<br>
<br>　　既居可言地，愿助朝廷理。伏阁三上章，戆愚不称旨。
<br>
<br>　　圣人存大体，优贷容不死。凤诏停舍人，鱼书除刺史。
<br>
<br>　　冥怀齐宠辱，委顺随行止。我自得此心，于兹十年矣。
<br>
<br>　　馀杭乃名郡，郡郭临江汜。已想海门山，潮声来入耳。
<br>
<br>　　昔予贞元末，羁旅曾游此。甚觉太守尊，亦谙鱼酒美。
<br>
<br>　　因生江海兴，每羡沧浪水。尚拟拂衣行，况今兼禄仕。
<br>
<br>　　青山峰峦接，白日烟尘起。东道既不通，改辕遂南指。
<br>
<br>　　自秦穷楚越，浩荡五千里。闻有贤主人，而多好山水。
<br>
<br>　　是行颇为惬，所历良可纪。策马度蓝溪，胜游从此始。
<br>
<br>　　卷431_2  「初出城留别」白居易
<br>
<br>　　朝从紫禁归，暮出青门去。勿言城东陌，便是江南路。
<br>
<br>　　扬鞭簇车马，挥手辞亲故。我生本无乡，心安是归处。
<br>
<br>　　卷431_3  「过骆山人野居小池（骆生弃官居此二十馀年）」白居易
<br>
<br>　　茅覆环堵亭，泉添方丈沼。红芳照水荷，白颈观鱼鸟。
<br>
<br>　　拳石苔苍翠，尺波烟杳渺。但问有意无，勿论池大小。
<br>
<br>　　门前车马路，奔走无昏晓。名利驱人心，贤愚同扰扰。
<br>
<br>　　善哉骆处士，安置身心了。何乃独多君，丘园居者少。
<br>
<br>　　卷431_4  「宿清源寺」白居易
<br>
<br>　　往谪浔阳去，夜憩辋溪曲。今为钱塘行，重经兹寺宿。
<br>
<br>　　尔来几何岁，溪草二八绿。不见旧房僧，苍然新树木。
<br>
<br>　　虚空走日月，世界迁陵谷。我生寄其间，孰能逃倚伏。
<br>
<br>　　随缘又南去，好住东廊竹。
<br>
<br>　　卷431_5  「宿蓝溪对月（一作宿蓝桥题月）」白居易
<br>
<br>　　昨夜凤池头，今夜蓝溪口。明月本无心，行人自回首。
<br>
<br>　　新秋松影下，半夜钟声后。清影不宜昏，聊将茶代酒。
<br>
<br>　　卷431_6  「自秦望赴五松驿，马上偶睡，睡觉成吟」白居易
<br>
<br>　　长途发已久，前馆行未至。体倦目已昏，瞌然遂成睡。
<br>
<br>　　右袂尚垂鞭，左手暂委辔。忽觉问仆夫，才行百步地。
<br>
<br>　　形神分处所，迟速相乖异。马上几多时，梦中无限事。
<br>
<br>　　诚哉达人语，百龄同一寐。
<br>
<br>　　卷431_7  「邓州路中作」白居易
<br>
<br>　　萧萧谁家村，秋梨叶半坼。漠漠谁家园，秋韭花初白。
<br>
<br>　　路逢故里物，使我嗟行役。不归渭北村，又作江南客。
<br>
<br>　　去乡徒自苦，济世终无益。自问波上萍，何如涧中石。
<br>
<br>　　卷431_8  「朱藤杖紫骢吟」白居易
<br>
<br>　　拄上山之上，骑下山之下。江州去日朱藤杖，
<br>
<br>　　忠州归日紫骢马。天生二物济我穷，我生合是栖栖者。
<br>
<br>　　卷431_9  「桐树馆重题」白居易
<br>
<br>　　阶前下马时，梁上题诗处。惨澹病使君，萧疏老松树。
<br>
<br>　　自嗟还自哂，又向杭州去。
<br>
<br>　　卷431_10  「过紫霞兰若」白居易
<br>
<br>　　我爱此山头，及此三登历。紫霞旧精舍，寥落空泉石。
<br>
<br>　　朝市日喧隘，云林长悄寂。犹存住寺僧，肯有归山客。
<br>
<br>　　卷431_11  「感旧纱帽（帽即故李侍郎所赠）」白居易
<br>
<br>　　昔君乌纱帽，赠我白头翁。帽今在顶上，君已归泉中。
<br>
<br>　　物故犹堪用，人亡不可逢。岐山今夜月，坟树正秋风。
<br>
<br>　　卷431_12  「思竹窗」白居易
<br>
<br>　　不忆西省松，不忆南宫菊。惟忆新昌堂，萧萧北窗竹。
<br>
<br>　　窗间枕簟在，来后何人宿。
<br>
<br>　　卷431_13  「马上作」白居易
<br>
<br>　　处世非不遇，荣身颇有馀。勋为上柱国，爵乃朝大夫。
<br>
<br>　　自问有何才，两入承明庐。又问有何政，再驾朱轮车。
<br>
<br>　　矧予东山人，自惟朴且疏。弹琴复有酒，且慕嵇阮徒。
<br>
<br>　　暗被乡里荐，误上贤能书。一列朝士籍，遂为世网拘。
<br>
<br>　　高有罾缴忧，下有陷阱虞。每觉宇宙窄，未尝心体舒。
<br>
<br>　　蹉跎二十年，颔下生白须。何言左迁去，尚获专城居。
<br>
<br>　　杭州五千里，往若投渊鱼。虽未脱簪组，且来泛江湖。
<br>
<br>　　吴中多诗人，亦不少酒酤。高声咏篇什，大笑飞杯盂。
<br>
<br>　　五十未全老，尚可且欢娱。用兹送日月，君以为何如。
<br>
<br>　　秋风起江上，白日落路隅。回首语五马，去矣勿踟蹰。
<br>
<br>　　卷431_14  「秋蝶」白居易
<br>
<br>　　秋花紫蒙蒙，秋蝶黄茸茸。花低蝶新小，飞戏丛西东。
<br>
<br>　　日暮凉风来，纷纷花落丛。夜深白露冷，蝶已死丛中。
<br>
<br>　　朝生夕俱死，气类各相从。不见千年鹤，多栖百丈松。
<br>
<br>　　卷431_15  「登商山最高顶」白居易
<br>
<br>　　高高此山顶，四望唯烟云。下有一条路，通达楚与秦。
<br>
<br>　　或名诱其心，或利牵其身。乘者及负者，来去何云云。
<br>
<br>　　我亦斯人徒，未能出嚣尘。七年三往复，何得笑他人。
<br>
<br>　　卷431_16  「枯桑」白居易
<br>
<br>　　道傍老枯树，枯来非一朝。皮黄外尚活，心黑中先焦。
<br>
<br>　　有似多忧者，非因外火烧。
<br>
<br>　　卷431_17  「山路偶兴」白居易
<br>
<br>　　筋力未全衰，仆马不至弱。又多山水趣，心赏非寂寞。
<br>
<br>　　扪萝上烟岭，蹋石穿云壑。谷鸟晚仍啼，洞花秋不落。
<br>
<br>　　提笼复携}，遇胜时停泊。泉憩茶数瓯，岚行酒一酌。
<br>
<br>　　独吟还独啸，此兴殊未恶。假使在城时，终年有何乐。
<br>
<br>　　卷431_18  「山雉」白居易
<br>
<br>　　五步一啄草，十步一饮水。适性遂其生，时哉山梁雉。
<br>
<br>　　梁上无罾缴，梁下无鹰r.雌雄与群雏，皆得终天年。
<br>
<br>　　嗟嗟笼下鸡，及彼池中雁。既有稻粱恩，必有牺牲患。
<br>
<br>　　卷431_19  「初下汉江舟中作，寄两省给舍」白居易
<br>
<br>　　秋水淅红粒，朝烟烹白鳞。一食饱至夜，一卧安达晨。
<br>
<br>　　晨无朝谒劳，夜无直宿勤。不知两掖客，何似扁舟人。
<br>
<br>　　尚想到郡日，且称守土臣。犹须副忧寄，恤隐安疲民。
<br>
<br>　　期年庶报政，三年当退身。终使沧浪水，濯吾缨上尘。
<br>
<br>　　卷431_20  「自蜀江至洞庭湖口有感而作」白居易
<br>
<br>　　江从西南来，浩浩无旦夕。长波逐若泻，连山凿如劈。
<br>
<br>　　千年不壅溃，万姓无垫溺。不尔民为鱼，大哉禹之绩。
<br>
<br>　　导岷既艰远，距海无咫尺。胡为不讫功，馀水斯委积。
<br>
<br>　　洞庭与青草，大小两相敌。混合万丈深，淼茫千里白。
<br>
<br>　　每岁秋夏时，浩大吞七泽。水族窟穴多，农人土地窄。
<br>
<br>　　我今尚嗟叹，禹岂不爱惜。邈未究其由，想古观遗迹。
<br>
<br>　　疑此苗人顽，恃险不终役。帝亦无奈何，留患与今昔。
<br>
<br>　　水流天地内，如身有血脉。滞则为疽疣，治之在针石。
<br>
<br>　　安得禹复生，为唐水官伯。手提倚天剑，重来亲指画。
<br>
<br>　　疏河似翦纸，决壅同裂帛。渗作膏腴田，蹋平鱼鳖宅。
<br>
<br>　　龙宫变闾里，水府生禾麦。坐添百万户，书我司徒籍。
<br>
<br>　　卷431_21  「初领郡政衙退登东楼作（自此后诗到杭州后作）」白居易
<br>
<br>　　鳏茕心所念，简牍手自操。何言符竹贵，未免州县劳。
<br>
<br>　　赖是馀杭郡，台榭绕官曹。凌晨亲政事，向晚恣游遨。
<br>
<br>　　山冷微有雪，波平未生涛。水心如镜面，千里无纤毫。
<br>
<br>　　直下江最阔，近东楼更高。烦襟与滞念，一望皆遁逃。
<br>
<br>　　卷431_22  「清调吟」白居易
<br>
<br>　　索索风戒寒，沈沈日藏耀。劝君饮浊醪，听我吟清调。
<br>
<br>　　芳节变穷阴，朝光成夕照。与君生此世，不合长年少。
<br>
<br>　　今晨从此过，明日安能料。若不结跏禅，即须开口笑。
<br>
<br>　　卷431_23  「狂歌词」白居易
<br>
<br>　　明月照君席，白露沾我衣。劝君酒杯满，听我狂歌词。
<br>
<br>　　五十已后衰，二十已前痴。昼夜又分半，其间几何时。
<br>
<br>　　生前不欢乐，死后有馀赀。焉用黄墟下，珠衾玉匣为。
<br>
<br>　　卷431_24  「郡亭」白居易
<br>
<br>　　平旦起视事，亭午卧掩关。除亲簿领外，多在琴书前。
<br>
<br>　　况有虚白亭，坐见海门山。潮来一凭槛，宾至一开筵。
<br>
<br>　　终朝对云水，有时听管弦。持此聊过日，非忙亦非闲。
<br>
<br>　　山林太寂寞，朝阙空喧烦。唯兹郡阁内，嚣静得中间。
<br>
<br>　　卷431_25  「咏怀」白居易
<br>
<br>　　昔为凤阁郎，今为二千石。自觉不如今，人言不如昔。
<br>
<br>　　昔虽居近密，终日多忧惕。有诗不敢吟，有酒不敢吃。
<br>
<br>　　今虽在疏远，竟岁无牵役。饱食坐终朝，长歌醉通夕。
<br>
<br>　　人生百年内，疾速如过隙。先务身安闲，次要心欢适。
<br>
<br>　　事有得而失，物有损而益。所以见道人，观心不观迹。
<br>
<br>　　卷431_26  「立春后五日」白居易
<br>
<br>　　立春后五日，春态纷婀娜。白日斜渐长，碧云低欲堕。
<br>
<br>　　残冰坼玉片，新萼排红颗。遇物尽欣欣，爱春非独我。
<br>
<br>　　迎芳后园立，就暖前檐坐。还有惆怅心，欲别红炉火。
<br>
<br>　　卷431_27  「郡中即事」白居易
<br>
<br>　　漫漫潮初平，熙熙春日至。空阔远江山，晴明好天气。
<br>
<br>　　外有适意物，中无系心事。数篇对竹吟，一杯望云醉。
<br>
<br>　　行携杖扶力，卧读书取睡。久养病形骸，深谙闲气味。
<br>
<br>　　遥思九城陌，扰扰趋名利。今朝是双日，朝谒多轩骑。
<br>
<br>　　宠者防悔尤，权者怀忧畏。为报高车盖，恐非真富贵。
<br>
<br>　　卷431_28  「郡斋暇日辱常州陈郎中使君早春晚坐水西馆书事诗…酬之」白居易
<br>
<br>　　新年多暇日，晏起褰帘坐。睡足心更慵，日高头未裹。
<br>
<br>　　徐倾下药酒，稍k煎茶火。谁伴寂寥身，无弦琴在左。
<br>
<br>　　遥思毗陵馆，春深物袅娜。波拂黄柳梢，风摇白梅朵。
<br>
<br>　　衙门排晓戟，铃阁开朝锁。太守水西来，朱衣垂素舸。
<br>
<br>　　良辰不易得，佳会无由果。五马正相望，双鱼忽前堕。
<br>
<br>　　鱼中获瑰宝，持玩何磊`.一百六十言，字字灵珠颗。
<br>
<br>　　上申心款曲，下叙时坎坷。才富不如君，道孤还似我。
<br>
<br>　　敢辞官远慢，且贵身安妥。忽复问荣枯，冥心无不可。
<br>
<br>　　卷431_29  「官舍」白居易
<br>
<br>　　高树换新叶，阴阴覆地隅。何言太守宅，有似幽人居。
<br>
<br>　　太守卧其下，闲慵两有馀。起尝一瓯茗，行读一卷书。
<br>
<br>　　早梅结青实，残樱落红珠。稚女弄庭果，嬉戏牵人裾。
<br>
<br>　　是日晚弥静，巢禽下相呼。啧啧护儿鹊，哑哑母子乌。
<br>
<br>　　岂唯云鸟尔，吾亦引吾雏。
<br>
<br>　　卷431_30  「吾雏」白居易
<br>
<br>　　吾雏字阿罗，阿罗才七龄。嗟吾不才子，怜尔无弟兄。
<br>
<br>　　抚养虽骄I，性识颇聪明。学母画眉样，效吾咏诗声。
<br>
<br>　　我齿今欲堕，汝齿昨始生。我头发尽落，汝顶髻初成。
<br>
<br>　　老幼不相待，父衰汝孩婴。缅想古人心，慈爱亦不轻。
<br>
<br>　　蔡邕念文姬，于公叹缇萦。敢求得汝力，但未忘父情。
<br>
<br>　　卷431_31  「题小桥前新竹招客」白居易
<br>
<br>　　雁齿小红桥，垂檐低白屋。桥前何所有，苒苒新生竹。
<br>
<br>　　皮开坼褐锦，节露抽青玉。筠翠如可餐，粉霜不忍触。
<br>
<br>　　闲吟声未已，幽玩心难足。管领好风烟，轻欺凡草木。
<br>
<br>　　谁能有月夜，伴我林中宿。为君倾一杯，狂歌竹枝曲。
<br>
<br>　　卷431_32  「病中逢秋，招客夜酌」白居易
<br>
<br>　　不见诗酒客，卧来半月馀。合和新药草，寻检旧方书。
<br>
<br>　　晚霁烟景度，早凉窗户虚。雪生衰鬓久，秋入病心初。
<br>
<br>　　卧簟蕲竹冷，风襟邛葛疏。夜来身校健，小饮复何如。
<br>
<br>　　卷431_33  「食饱」白居易
<br>
<br>　　食饱拂枕卧，睡足起闲吟。浅酌一杯酒，缓弹数弄琴。
<br>
<br>　　既可畅情性，亦足傲光阴。谁知利名尽，无复长安心。
<br>
<br>　　卷431_34  「严十八郎中在郡日改制东南楼因名清辉未立标榜…寄严」白居易
<br>
<br>　　严郎置兹楼，立名曰清辉。未及署花榜，遽征还粉闱。
<br>
<br>　　去来三四年，尘土登者稀。今春新太守，洒扫施帘帏。
<br>
<br>　　院柳烟婀娜，檐花雪霏微。看山倚前户，待月阐东扉。
<br>
<br>　　碧窗戛瑶瑟，朱栏飘舞衣。烧香卷幕坐，风燕双双飞。
<br>
<br>　　君作不得住，我来幸因依。始知天地间，灵境有所归。
<br>
<br>　　卷431_35  「南亭对酒送春」白居易
<br>
<br>　　含桃实已落，红薇花尚熏。冉冉三月尽，晚莺城上闻。
<br>
<br>　　独持一杯酒，南亭送残春。半酣忽长歌，歌中何所云。
<br>
<br>　　云我五十馀，未是苦老人。刺史二千石，亦不为贱贫。
<br>
<br>　　天下三品官，多老于我身。同年登第者，零落无一分。
<br>
<br>　　亲故半为鬼，僮仆多见孙。念此聊自解，逢酒且欢欣。
<br>
<br>　　卷431_36  「玩新庭树，因咏所怀」白居易
<br>
<br>　　霭霭四月初，新树叶成阴。动摇风景丽，盖覆庭院深。
<br>
<br>　　下有无事人，竟日此幽寻。岂惟玩时物，亦可开烦襟。
<br>
<br>　　时与道人语，或听诗客吟。度春足芳色，入夜多鸣禽。
<br>
<br>　　偶得幽闲境，遂忘尘俗心。始知真隐者，不必在山林。
<br>
<br>　　卷431_37  「仲夏斋戒月」白居易
<br>
<br>　　仲夏斋戒月，三旬断腥膻。自觉心骨爽，行起身翩翩。
<br>
<br>　　始知绝粒人，四体更轻便。初能脱病患，久必成神仙。
<br>
<br>　　御寇驭泠风，赤松游紫烟。常疑此说谬，今乃知其然。
<br>
<br>　　我今过半百，气衰神不全。已垂两鬓丝，难补三丹田。
<br>
<br>　　但减荤血味，稍结清净缘。脱巾且修养，聊以终天年。
<br>
<br>　　卷431_38  「除官去未间」白居易
<br>
<br>　　除官去未间，半月恣游讨。朝寻霞外寺，暮宿波上岛。
<br>
<br>　　新树少于松，平湖半连草。跻攀有次第，赏玩无昏早。
<br>
<br>　　有时骑马醉，兀兀冥天造。穷通与生死，其奈吾怀抱。
<br>
<br>　　江山信为美，齿发行将老。在郡诚未厌，归乡去亦好。
<br>
<br>　　卷431_39  「三年为刺史二首」白居易
<br>
<br>　　三年为刺史，无政在人口。唯向城郡中，题诗十馀首。
<br>
<br>　　惭非甘棠咏，岂有思人不。
<br>
<br>　　三年为刺史，饮冰复食檗。唯向天竺山，取得两片石。
<br>
<br>　　此抵有千金，无乃伤清白。
<br>
<br>　　卷431_40  「别萱桂」白居易
<br>
<br>　　使君竟不住，萱桂徒栽种。桂有留人名，萱无忘忧用。
<br>
<br>　　不如江畔月，步步来相送。
<br>
<br>　　卷431_41  「自馀杭归宿淮口作」白居易
<br>
<br>　　为郡已多暇，犹少勤吏职。罢郡更安闲，无所劳心力。
<br>
<br>　　舟行明月下，夜泊清淮北。岂止吾一身，举家同燕息。
<br>
<br>　　三年请禄俸，颇有馀衣食。乃至僮仆间，皆无冻馁色。
<br>
<br>　　行行弄云水，步步近乡国。妻子在我前，琴书在我侧。
<br>
<br>　　此外吾不知，于焉心自得。
<br>
<br>　　卷431_42  「舟中李山人访宿」白居易
<br>
<br>　　日暮舟悄悄，烟生水沈沈。何以延宿客，夜酒与秋琴。
<br>
<br>　　来客道门子，来自嵩高岑。轩轩举云貌，豁豁开清襟。
<br>
<br>　　得意言语断，入玄滋味深。默然相顾哂，心适而忘心。
<br>
<br>　　卷431_43  「洛下卜居」白居易
<br>
<br>　　三年典郡归，所得非金帛。天竺石两片，华亭鹤一支。
<br>
<br>　　饮啄供稻粱，包裹用茵席。诚知是劳费，其奈心爱惜。
<br>
<br>　　远从馀杭郭，同到洛阳陌。下担拂云根，开笼展霜翮。
<br>
<br>　　贞姿不可杂，高性宜其适。遂就无尘坊，仍求有水宅。
<br>
<br>　　东南得幽境，树老寒泉碧。池畔多竹阴，门前少人迹。
<br>
<br>　　未请中庶禄，且脱双骖易。岂独为身谋，安吾鹤与石。
<br>
<br>　　卷431_44  「洛中偶作（自此后在东都作）」白居易
<br>
<br>　　五年职翰林，四年莅浔阳。一年巴郡守，半年南宫郎。
<br>
<br>　　二年直纶阁，三年刺史堂。凡此十五载，有诗千馀章。
<br>
<br>　　境兴周万象，土风备四方。独无洛中作，能不心。
<br>
<br>　　今为青宫长，始来游此乡。裴回伊涧上，睥睨嵩少傍。
<br>
<br>　　遇物辄一咏，一咏倾一觞。笔下成释憾，卷中同补亡。
<br>
<br>　　往往顾自哂，眼昏须鬓苍。不知老将至，犹自放诗狂。
<br>
<br>　　卷431_45  「赠苏少府」白居易
<br>
<br>　　籍甚二十年，今日方款颜。相送嵩洛下，论心杯酒间。
<br>
<br>　　河亚懒出入，府寮多闭关。苍发彼此老，白日寻常闲。
<br>
<br>　　朝从携手出，暮思联骑还。何当挈一}，同宿龙门山。
<br>
<br>　　卷431_46  「移家入新宅」白居易
<br>
<br>　　移家入新宅，罢郡有馀赀。既可避燥湿，复免忧寒饥。
<br>
<br>　　疾平未还假，官闲得分司。幸有俸禄在，而无职役羁。
<br>
<br>　　清旦盥漱毕，开轩卷帘帏。家人及鸡犬，随我亦熙熙。
<br>
<br>　　取兴或寄酒，放情不过诗。何必苦修道，此即是无为。
<br>
<br>　　外累信已遣，中怀时有思。有思一何远，默坐低双眉。
<br>
<br>　　十载囚窜客，万时征戍儿。春朝锁笼鸟，冬夜支床龟。
<br>
<br>　　驿马走四蹄，痛酸无歇期。}牛封两目，昏闭何人知。
<br>
<br>　　谁能脱放去，四散任所之。各得适其性，如吾今日时。
<br>
<br>　　卷431_47  「琴」白居易
<br>
<br>　　置琴曲几上，慵坐但含情。何烦故挥弄，风弦自有声。
<br>
<br>　　卷431_48  「鹤」白居易
<br>
<br>　　人各有所好，物固无常宜。谁谓尔能舞，不如闲立时。
<br>
<br>　　卷431_49  「自咏」白居易
<br>
<br>　　夜镜隐白发，朝酒发红颜。可怜假年少，自笑须臾间。
<br>
<br>　　朱砂贱如土，不解烧为丹。玄鬓化为雪，未闻休得官。
<br>
<br>　　咄哉个丈夫，心性何堕顽。但遇诗与酒，便忘寝与餐。
<br>
<br>　　高声发一吟，似得诗中仙。引满饮一盏，尽忘身外缘。
<br>
<br>　　昔有醉先生，席地而幕天。于今居处在，许我当中眠。
<br>
<br>　　眠罢又一酌，酌罢又一篇。回面顾妻子，生计方落然。
<br>
<br>　　诚知此事非，又过知非年。岂不欲自改，改即心不安。
<br>
<br>　　且向安处去，其馀皆老闲。
<br>
<br>　　卷431_50  「林下闲步，寄皇甫庶子」白居易
<br>
<br>　　扶杖起病初，策马力未任。既懒出门去，亦无客来寻。
<br>
<br>　　以此遂成闲，闲步绕园林。天晓烟景澹，树寒鸟雀深。
<br>
<br>　　一酌池上酒，数声竹间吟。寄言东曹长，当知幽独心。
<br>
<br>　　卷431_51  「晏起」白居易
<br>
<br>　　鸟鸣庭树上，日照屋檐时。老去慵转极，寒来起尤迟。
<br>
<br>　　厚薄被适性，高低枕得宜。神安体稳暖，此味何人知。
<br>
<br>　　睡足仰头坐，兀然无所思。如未凿七窍，若都遗四肢。
<br>
<br>　　缅想长安客，早朝霜满衣。彼此各自适，不知谁是非。
<br>
<br>　　卷431_52  「池畔二首」白居易
<br>
<br>　　结构池西廊，疏理池东树。此意人不知，欲为待月处。
<br>
<br>　　持刀gN密竹，竹少风来多。此意人不会，欲令池有波。
<br>
<br>　　卷431_53  「春葺新居」白居易
<br>
<br>　　江州司马日，忠州刺史时。栽松满后院，种柳荫前墀。
<br>
<br>　　彼皆非吾土，栽种尚忘疲。况兹是我宅，葺艺固其宜。
<br>
<br>　　平旦领仆使，乘春亲指挥。移花夹暖室，徙竹覆寒池。
<br>
<br>　　池水变绿色，池芳动清辉。寻芳弄水坐，尽日心熙熙。
<br>
<br>　　一物苟可适，万缘都若遗。设如宅门外，有事吾不知。
<br>
<br>　　卷431_54  「赠言」白居易
<br>
<br>　　捧Y献千金，彼金何足道。临觞赠一言，此言真可宝。
<br>
<br>　　流光我已晚，适意君不早。况君春风面，柔促如芳草。
<br>
<br>　　二十方长成，三十向衰老。镜中桃李色，不得十年好。
<br>
<br>　　胡为坐脉脉，不肯倾怀抱。
<br>
<br>　　卷431_55  「泛春池」白居易
<br>
<br>　　白O湘渚曲，绿筱剡溪口。各在天一涯，信美非吾有。
<br>
<br>　　何如此庭内，水竹交左右。霜竹百千竿，烟波六七亩。
<br>
<br>　　泓澄动阶砌，澹泞映户牖。蛇皮细有纹，镜面清无垢。
<br>
<br>　　主人过桥来，双童扶一叟。恐污清泠波，尘缨先抖擞。
<br>
<br>　　波上一叶舟，舟中一尊酒。酒开舟不系，去去随所偶。
<br>
<br>　　或绕蒲浦前，或泊桃岛后。未拨落杯花，低冲拂面柳。
<br>
<br>　　半酣迷所在，倚榜兀回首。不知此何处，复是人寰否。
<br>
<br>　　谁知始疏凿，几主相传受。杨家去云远，田氏将非久。
<br>
<br>　　天与爱水人，终焉落吾手。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
