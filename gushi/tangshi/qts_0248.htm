<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百四十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百四十八
<br>
<br>　　卷248_1  「题刘相公三湘图」郎士元
<br>
<br>　　昔别醉衡霍，迩来忆南州。今朝平津邸，兼得潇湘游。
<br>
<br>　　稍辨郢门树，依然芳杜洲。微明三巴峡，咫尺万里流。
<br>
<br>　　飞鸟不知倦，远帆生暮愁。涔阳指天末，北渚空悠悠。
<br>
<br>　　枕上见渔父，坐中常狎鸥。谁言魏阙下，自有东山幽。
<br>
<br>　　卷248_2  「长安逢故人」郎士元
<br>
<br>　　数年音信断，不意在长安。马上相逢久，人中欲认难。
<br>
<br>　　一官今懒道，双鬓竟羞看。莫问生涯事，只应持钓竿。
<br>
<br>　　卷248_3  「送韦湛判官」郎士元
<br>
<br>　　高阁晴江上，重阳古戍间。聊因送归客，更此望乡山。
<br>
<br>　　惜别心能醉，经秋鬓自斑。临流兴不尽，惆怅水云间。
<br>
<br>　　卷248_4  「送长沙韦明府」郎士元
<br>
<br>　　秋入长沙县，萧条旅宦心。烟波连桂水，官舍映枫林。
<br>
<br>　　云日楚天暮，沙汀白露深。遥知讼堂里，佳政在鸣琴。
<br>
<br>　　卷248_5  「送孙愿」郎士元
<br>
<br>　　悠然富春客，忆与暮潮归。擢第人多羡，如君独步稀。
<br>
<br>　　乱流江渡浅，远色海山微。若访新安路，严陵有钓矶。
<br>
<br>　　卷248_6  「送林宗配雷州（一作送王棼流雷州）」郎士元
<br>
<br>　　昨日三峰尉，今朝万里人。平生任孤直，岂是不防身。
<br>
<br>　　海雾多为瘴，山雷乍作邻。遥怜北户月，与子独相亲。
<br>
<br>　　卷248_7  「送洪州李别驾之任」郎士元
<br>
<br>　　南去秋江远，孤舟兴自多。能将流水引，更入洞庭波。
<br>
<br>　　夏口帆初上，浔阳雁正过。知音在霄汉，佐郡岂蹉跎。
<br>
<br>　　卷248_8  「送杨中丞和蕃」郎士元
<br>
<br>　　锦车登陇日，边草正萋萋。旧好寻君长，新愁听鼓鼙。
<br>
<br>　　河源飞鸟外，雪岭大荒西。汉垒今犹在，遥知路不迷。
<br>
<br>　　卷248_9  「送李将军赴定州（一作送彭将军）」郎士元
<br>
<br>　　双旌汉飞将，万里授横戈。春色临边尽，黄云出塞多。
<br>
<br>　　鼓鼙悲绝漠，烽戍隔长河。莫断阴山路，天骄已请和。
<br>
<br>　　卷248_10  「关羽祠送高员外还荆州」郎士元
<br>
<br>　　将军禀天姿，义勇冠今昔。走马百战场，一剑万人敌。
<br>
<br>　　虽为感恩者，竟是思归客。流落荆巫间，裴回故乡隔。
<br>
<br>　　离筵对祠宇，洒酒暮天碧。去去勿复言，衔悲向陈迹。
<br>
<br>　　卷248_11  「送张南史（一作寄李纾）」郎士元
<br>
<br>　　雨馀深巷静，独酌送残春。车马虽嫌僻，莺花不弃贫。
<br>
<br>　　虫丝粘户网，鼠迹印床尘。借问山阳会，如今有几人。
<br>
<br>　　卷248_12  「送奚贾归吴」郎士元
<br>
<br>　　东南富春渚，曾是谢公游。今日奚生去，新安江正秋。
<br>
<br>　　水清迎过客，霜叶落行舟。遥想赤亭下，闻猿应夜愁。
<br>
<br>　　卷248_13  「送陆员外赴潮州」郎士元
<br>
<br>　　含香台上客，剖竹海边州。楚地多归信，闽溪足乱流。
<br>
<br>　　今朝永嘉兴，重见谢公游。
<br>
<br>　　卷248_14  「送裴补阙入河南幕」郎士元
<br>
<br>　　皎然青琐客，何事动行轩。苦节酬知己，清吟去掖垣。
<br>
<br>　　秋城临海树，寒月上营门。邹鲁诗书国，应无鼙鼓喧。
<br>
<br>　　卷248_15  「送韩司直路出延陵（一作刘长卿诗）」郎士元
<br>
<br>　　游吴还适越，来往任风波。复送王孙去，其如春草何。
<br>
<br>　　岸明残雪在，潮满夕阳多。季子留遗庙，停舟试一过。
<br>
<br>　　卷248_16  「T县郑E宅送钱大（一作送别钱起，又作送友人别）」郎士元
<br>
<br>　　暮蝉不可听，落叶岂堪闻。共是悲秋客，那知此路分。
<br>
<br>　　荒城背流水，远雁入寒云。陶令门前菊，馀花可赠君。
<br>
<br>　　卷248_17  「送元诜还丹阳别业」郎士元
<br>
<br>　　已知成傲吏，复见解朝衣。应向丹阳郭，秋山独掩扉。
<br>
<br>　　草堂连古寺，江日动晴晖。一别沧洲远，兰桡几岁归。
<br>
<br>　　卷248_18  「送崔侍御往容州宣慰」郎士元
<br>
<br>　　秦原独立望湘川，击隼南飞向楚天。奉诏不言空问俗，
<br>
<br>　　清时因得访遗贤。荆门晓色兼梅雨，桂水春风过客船。
<br>
<br>　　畴昔常闻陆贾说，故人今日岂徒然。
<br>
<br>　　卷248_19  「朱方南郭留别皇甫冉（一作皇甫冉诗：润州南郭留别）」郎士元
<br>
<br>　　萦回枫叶岸，留滞木兰桡。吴岫新经雨，江天正落潮。
<br>
<br>　　故人劳见爱，行客自无l.若问前程事，孤云入剡遥。
<br>
<br>　　卷248_20  「赠张五N归濠州别业」郎士元
<br>
<br>　　常知罢官意，果与世人疏。复此凉风起，仍闻濠上居。
<br>
<br>　　故山期采菊，秋水忆观鱼。一去蓬蒿径，羡君闲有馀。
<br>
<br>　　卷248_21  「送王司马赴润州」郎士元
<br>
<br>　　暂屈文为吏，聊将禄代耕。金陵且不远，山水复多名。
<br>
<br>　　楚塞因高出，寒潮入夜生。离心逐春草，直到建康城。
<br>
<br>　　卷248_22  「留卢秦卿（一作司空曙诗）」郎士元
<br>
<br>　　知有前期在，欢如此夜中。无将故人酒，不及古淳风。
<br>
<br>　　卷248_23  「赠强山人」郎士元
<br>
<br>　　或掉轻舟或杖藜，寻常适意钓前溪。
<br>
<br>　　草堂竹径在何处，落日孤烟寒渚西。
<br>
<br>　　卷248_24  「赠韦司直」郎士元
<br>
<br>　　闻君感叹二毛初，旧友相依万里馀。烽火有时惊暂定，
<br>
<br>　　甲兵无处可安居。客来吴地星霜久，家在平陵音信疏。
<br>
<br>　　昨日风光还入户，登山临水意何如。
<br>
<br>　　卷248_25  「石城馆酬王将军」郎士元
<br>
<br>　　谁能绣衣客，肯驻木兰舟。连雁沙边至，孤城江上秋。
<br>
<br>　　归帆背南浦，楚塞入西楼。何处看离思，沧波日夜流。
<br>
<br>　　卷248_26  「酬王季友题半日村别业兼呈李明府」郎士元
<br>
<br>　　村映寒原日已斜，烟生密竹早归鸦。长溪南路当群岫，
<br>
<br>　　半景东邻照数家。门通小径连芳草，马饮春泉踏浅沙。
<br>
<br>　　欲待主人林上月，还思潘岳县中花。
<br>
<br>　　卷248_27  「酬二十八秀才见寄」郎士元
<br>
<br>　　昨夜山月好，故人果相思。清光到枕上，袅袅凉风时。
<br>
<br>　　永意能在我，惜无携手期。
<br>
<br>　　卷248_28  「冬夕寄青龙寺源公」郎士元
<br>
<br>　　敛屦入寒竹，安禅过漏声。高松残子落，深井冻痕生。
<br>
<br>　　罢磬风枝动，悬灯雪屋明。何当招我宿，乘月上方行。
<br>
<br>　　卷248_29  「塞下曲」郎士元
<br>
<br>　　宝刀塞下儿，身经百战曾百胜，壮心竟未嫖姚知。
<br>
<br>　　白草山头日初没，黄沙戍下悲歌发。萧条夜静边风吹，
<br>
<br>　　独倚营门望秋月。
<br>
<br>　　卷248_30  「柏林寺南望」郎士元
<br>
<br>　　溪上遥闻精舍钟，泊舟微径度深松。
<br>
<br>　　青山霁后云犹在，画出东南四五峰。
<br>
<br>　　卷248_31  「宿杜判官江楼」郎士元
<br>
<br>　　适楚岂吾愿，思归秋向深。故人江楼月，永夜千里心。
<br>
<br>　　叶落觉乡梦，鸟啼惊越吟。寥寥更何有，断续空城砧。
<br>
<br>　　卷248_32  「春宴王补阙城东别业」郎士元
<br>
<br>　　柳陌乍随州势转，花源忽傍竹阴开。能将瀑水清人境，
<br>
<br>　　直取流莺送酒杯。山下古松当绮席，檐前片雨滴春苔。
<br>
<br>　　地主同声复同舍，留欢不畏夕阳催。
<br>
<br>　　卷248_33  「郢城西楼吟（一作张继诗）」郎士元
<br>
<br>　　连山尽处水萦回，山上戍门临水开。朱栏直下一百丈，
<br>
<br>　　日暖游鳞自相向。昔人爱险闭层城，今日爱闲江复清。
<br>
<br>　　沙洲枫岸无来客，草绿花红山鸟鸣。
<br>
<br>　　卷248_34  「听邻家吹笙」郎士元
<br>
<br>　　凤吹声如隔彩霞，不知墙外是谁家。
<br>
<br>　　重门深锁无寻处，疑有碧桃千树花。
<br>
<br>　　卷248_35  「登丹阳北楼（一作张继诗）」郎士元
<br>
<br>　　寒皋那可望，旅望又初还。迢递高楼上，萧条旷野闲。
<br>
<br>　　暮晴依远水，秋兴属连山。浮客时相见，霜凋动翠颜。
<br>
<br>　　卷248_36  「题精舍寺（一作酬王季友秋夜宿露台寺见寄）」郎士元
<br>
<br>　　石林精舍武溪东，夜扣禅关谒远公。月在上方诸品静，
<br>
<br>　　僧持半偈万缘空。秋山竟日闻猿啸，落木寒泉听不穷。
<br>
<br>　　惟有双峰最高顶，此心期与故人同。
<br>
<br>　　卷248_37  「双林寺谒傅大士」郎士元
<br>
<br>　　草露经前代，津梁及后人。此方今示灭，何国更分身。
<br>
<br>　　月色空知夜，松阴不记春。犹怜下生日，应在一微尘。
<br>
<br>　　卷248_38  「题尹真人祠」郎士元
<br>
<br>　　云旗去不还，阴阴祠宇闭空山。
<br>
<br>　　我来始悟丹青妙，稽首如逢冰雪颜。
<br>
<br>　　卷248_39  「山中即事」郎士元
<br>
<br>　　入谷多春兴，乘舟棹碧浔。山云昨夜雨，溪水晓来深。
<br>
<br>　　卷248_40  「湘夫人二首（乐府诗作一首）」郎士元
<br>
<br>　　蛾眉对湘水，遥哭苍梧山。万乘既已殁，孤舟谁忍还。
<br>
<br>　　至今楚竹上，犹有泪痕斑。
<br>
<br>　　南有涔阳路，渺渺多新愁。桂酒神降时，回风江上秋。
<br>
<br>　　彩云忽无处，碧水空安流。
<br>
<br>　　卷248_41  「盖少府新除江南尉问风俗」郎士元
<br>
<br>　　闻君作尉向江潭，吴越风烟到自谙。客路寻常随竹影，
<br>
<br>　　人家大底傍山岚。缘溪花木偏宜远，避地衣冠尽向南。
<br>
<br>　　惟有夜猿啼海树，思乡望国意难堪。
<br>
<br>　　卷248_42  「春宴张舍人宅」郎士元
<br>
<br>　　懒寻芳草径，来接侍臣筵。山色知残雨，墙阴觉暮天。
<br>
<br>　　莺啼汉宫柳，花隔杜陵烟。地与东城接，春光醉目前。
<br>
<br>　　卷248_43  「寄李袁州桑落酒」郎士元
<br>
<br>　　色比琼浆犹嫩，香同甘露仍春。
<br>
<br>　　十千提携一斗，远送潇湘故人。
<br>
<br>　　卷248_44  「赠万生下第还吴）」郎士元
<br>
<br>　　直道多不偶，美才应息机。灞陵春欲暮，云海独言归。
<br>
<br>　　为客成白首，入门嗟布衣。莼羹若可忆，惭出掩柴扉。
<br>
<br>　　卷248_45  「送大德讲时河东徐明府招」郎士元
<br>
<br>　　远近作人天，王城指日边。宰君迎说法，童子伴随缘。
<br>
<br>　　到处花为雨，行时杖出泉。今宵松月下，开阁想安禅。
<br>
<br>　　卷248_46  「赴无锡别灵一上人（一作刘长卿诗，一作皇甫冉诗）」郎士元
<br>
<br>　　高僧本姓竺，开士旧名林。一入春山里，千峰不可寻。
<br>
<br>　　新年芳草遍，度日白云深。欲问微官去，悬知讶此心。
<br>
<br>　　卷248_47  「送粲上人兼寄梁镇员外」郎士元
<br>
<br>　　季月还乡独未能，林行溪宿厌层冰。尺素欲传三署客，
<br>
<br>　　雪山愁送五天僧。连空朔气横秦苑。满目寒云隔灞陵。
<br>
<br>　　借问从来香积寺，何时携手更同登。
<br>
<br>　　卷248_48  「送韦逸人归钟山（一作皇甫冉诗）」郎士元
<br>
<br>　　逸人归路远，弟子出山迎。服药颜犹驻，耽书癖已成。
<br>
<br>　　柴扉多岁月，藜杖见公卿。更作儒林传，应须载姓名。
<br>
<br>　　卷248_49  「登无锡北楼（一作皇甫冉诗）」郎士元
<br>
<br>　　秋兴因危堞，归心过远山。风霜征雁早，江海旅人还。
<br>
<br>　　驿树寒仍密，渔舟晚更闲。仲宣何所赋，只欲滞柴关。
<br>
<br>　　卷248_50  「和王相公题中书丛竹寄上元相公」郎士元
<br>
<br>　　多时仙掖里，色并翠琅\.幽意含烟月，清阴庇蕙兰。
<br>
<br>　　枝繁宜露重，叶老爱天寒。竟日双鸾止，孤吟为一看。
<br>
<br>　　卷248_51  「酬萧二十七侍御初秋言怀」郎士元
<br>
<br>　　楚客秋多兴，江林月渐生。细枝凉叶动，极浦早鸿声。
<br>
<br>　　胜赏睽前夕，新诗报远情。曲高惭和者，惆怅闭寒城。
<br>
<br>　　卷248_52  「奉和杜相公益昌路作」郎士元
<br>
<br>　　春半梁山正落花，台衡受律向天涯。南去猿声傍双节，
<br>
<br>　　西来江色绕千家。风吹画角孤城晓，林映蛾眉片月斜。
<br>
<br>　　已见庙谟能喻蜀，新文更喜报金华。
<br>
<br>　　卷248_53  「赋得长洲苑送李惠」郎士元
<br>
<br>　　草深那可访，地久阻相传。散漫三秋雨，疏芜万里烟。
<br>
<br>　　都迷采兰处，强记馆娃年。客有游吴者，临风思眇然。
<br>
<br>　　卷248_54  「别房士清」郎士元
<br>
<br>　　世路还相见，偏堪泪满衣。那能郢门别，独向邺城归。
<br>
<br>　　平楚看蓬转，连山望鸟飞。苍苍岁阴暮，况复惜驰晖。
<br>
<br>　　卷248_55  「送彭偃房由赴朝因寄钱大郎中李十七舍人」郎士元
<br>
<br>　　衰病已经年，西峰望楚天。风光欺鬓发，秋色换山川。
<br>
<br>　　寂寞浮云外，支离汉水边。平生故人远，君去话潸然。
<br>
<br>　　卷248_56  「送李遂之越」郎士元
<br>
<br>　　未习风波事，初为东越游。露沾湖草晚，月照海山秋。
<br>
<br>　　梅市门何处，兰亭水向流。西兴待潮信，落日满孤舟。
<br>
<br>　　卷248_57  「送郑正则徐州行营（一作皇甫冉诗）」郎士元
<br>
<br>　　从军非陇头，师在古徐州。气劲三河卒，功全万户侯。
<br>
<br>　　元戎阃外略，才子握中筹。莫听关山曲，还生塞上愁。
<br>
<br>　　卷248_58  「送钱拾遗归兼寄刘校书」郎士元
<br>
<br>　　墟落岁阴暮，桑榆烟景昏。蝉声静空馆，雨色隔秋原。
<br>
<br>　　归客不可望，悠然林外村。终当报芸阁，携手醉柴门。
<br>
<br>　　卷248_59  「送郴县裴明府之任兼充宣慰」郎士元
<br>
<br>　　白O楚水三湘远，芳草秦城二月初。连雁北飞看欲尽，
<br>
<br>　　孤舟南去意何如。渡江野老思求瘼，候馆郴人忆下车。
<br>
<br>　　别后天涯何所寄，故交惟有袖中书。
<br>
<br>　　卷248_60  「送李敖湖南书记」郎士元
<br>
<br>　　怜君才与阮家同，掌记能资亚相雄。入楚岂忘看泪竹，
<br>
<br>　　泊舟应自爱江枫。诚知客梦烟波里，肯厌猿鸣夜雨中。
<br>
<br>　　莫信衡湘书不到，年年秋雁过巴东。
<br>
<br>　　卷248_61  「送L司直」郎士元
<br>
<br>　　曙雪苍苍兼曙云，朔风烟雁不堪闻。
<br>
<br>　　贫交此别无他赠，唯有青山远送君。
<br>
<br>　　卷248_62  「送别」郎士元
<br>
<br>　　穆陵关上秋云起，安陆城边远行子。
<br>
<br>　　薄暮寒蝉三两声，回头故乡千万里。
<br>
<br>　　卷248_63  「咸阳西楼别窦审」郎士元
<br>
<br>　　西楼迥起寒原上，霁日遥分万井间。小苑城隅连渭水，
<br>
<br>　　离宫曙色近京关。亭皋寂寞伤孤客，云雪萧条满众山。
<br>
<br>　　时命如今犹未偶，辞君拟欲拂衣还。
<br>
<br>　　卷248_64  「闻蝉寄友人（一作李端诗）」郎士元
<br>
<br>　　昨日始闻莺，今朝蝉又鸣。朱颜向华发，定是几年程。
<br>
<br>　　故国白云远，闲居青草生。因垂数行泪，书寄十年兄。
<br>
<br>　　卷248_65  「送李骑曹之灵武宁侍」郎士元
<br>
<br>　　一岁一归宁，凉天数骑行。河来当塞曲，山远与沙平。
<br>
<br>　　纵猎旗风卷，听笳帐月生。新鸿引寒色，回日满京城。
<br>
<br>　　卷248_66  「冯翊西楼（一作张继诗）」郎士元
<br>
<br>　　城上西楼倚暮天，楼中归望正凄然。近郭乱山横古渡，
<br>
<br>　　野庄乔木带新烟。北风吹雁声能苦，远客辞家月再圆。
<br>
<br>　　陶令好文常对酒，相招一和白云篇。
<br>
<br>　　卷248_67  「郢城秋望」郎士元
<br>
<br>　　白首思归归不得，空山闻雁雁声哀。
<br>
<br>　　高城落日望西北，又见秋风逐水来。
<br>
<br>　　卷248_68  「夜泊湘江」郎士元
<br>
<br>　　湘山木落洞庭波，湘水连云秋雁多。
<br>
<br>　　寂寞舟中谁借问，月明只自听渔歌。
<br>
<br>　　卷248_69  「留别常著」郎士元
<br>
<br>　　岁晏苍郊蓬转时，游人相见说归期。
<br>
<br>　　宓君堂上能留客，明日还家应未迟。
<br>
<br>　　卷248_70  「送张光归吴」郎士元
<br>
<br>　　看取庭芜白露新，劝君不用久风尘。
<br>
<br>　　秋来多见长安客，解爱鲈鱼能几人。
<br>
<br>　　卷248_71  「闻吹杨叶者二首」郎士元
<br>
<br>　　妙吹杨叶动悲笳，胡马迎风起恨赊。
<br>
<br>　　若是雁门寒月夜，此时应卷尽惊沙。
<br>
<br>　　天生一艺更无伦，寥亮幽音妙入神。
<br>
<br>　　吹向别离攀折处，当应合有断肠人。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
