<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百二十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百二十四
<br>
<br>　　卷124_1  「书殿赐宴应制」徐安贞
<br>
<br>　　校文常近日，赐宴忽升天。酒正传杯至，饔人捧案前。
<br>
<br>　　玉阶鸣溜水，清阁引归烟。共惜芸香暮，春风几万年。
<br>
<br>　　卷124_2  「从驾温泉宫」徐安贞
<br>
<br>　　神女调温液，年年待圣人。试开临水殿，来洗属车尘。
<br>
<br>　　暖气随明主，恩波浃近臣。灵威自无极，从此献千春。
<br>
<br>　　卷124_3  「送吕向补阙西岳勒碑」徐安贞
<br>
<br>　　圣作西山颂，君其出使年。勒碑悬日月，驱传接云烟。
<br>
<br>　　寒尽函关路，春归洛水边。别离能几许，朝暮玉墀前。
<br>
<br>　　卷124_4  「送丹阳采访」徐安贞
<br>
<br>　　郡县分南国，皇华出圣朝。为怜乡棹近，不道使车遥。
<br>
<br>　　旧俗吴三让，遗风汉六条。愿言除疾苦，天子听歌谣。
<br>
<br>　　卷124_5  「送王判官」徐安贞
<br>
<br>　　明月开三峡，花源出五溪。城池青壁里，烟火绿林西。
<br>
<br>　　不畏王程促，惟愁仙路迷。巴东下归棹，莫待夜猿啼。
<br>
<br>　　卷124_6  「题襄阳图」徐安贞
<br>
<br>　　画得襄阳郡，依然见昔游。岘山思驻马，汉水忆回舟。
<br>
<br>　　丹壑常含霁，青林不换秋。图书空咫尺，千里意悠悠。
<br>
<br>　　卷124_7  「程将军夫人挽诗」徐安贞
<br>
<br>　　琴瑟调双凤，和鸣不独飞。正歌春可乐，行泣露先。
<br>
<br>　　环声犹在，房栊梦不归。将军休沐日，谁劝著新衣。
<br>
<br>　　卷124_8  「奉和喜雪应制」徐安贞
<br>
<br>　　两宫斋祭近登临，雨雪纷纷天昼阴。只为经寒无瑞色，
<br>
<br>　　顿教正月满春林。蓬莱北上旌门暗，花萼南归马迹深。
<br>
<br>　　自有三农歌帝力，还将万庾答尧心。
<br>
<br>　　卷124_9  「闻邻家理筝」徐安贞
<br>
<br>　　北斗横天夜欲阑，愁人倚月思无端。忽闻画阁秦筝逸，
<br>
<br>　　知是邻家赵女弹。曲成虚忆青蛾敛，调急遥怜玉指寒。
<br>
<br>　　银锁重关听未辟，不如眠去梦中看。
<br>
<br>　　卷124_10  「奉和圣制早度蒲津关」徐安贞
<br>
<br>　　仙掌临秦甸，虹桥辟晋关。两都分地险，一曲度河湾。
<br>
<br>　　路得津门要，时称古戍闲。城花春正发，岸柳曙堪攀。
<br>
<br>　　后乘犹临水，前旌欲换山。长安回望日，宸御六龙还。
<br>
<br>　　卷124_11  「奉和圣制答二相出雀鼠谷」徐安贞
<br>
<br>　　两臣初入梦，二月扈巡边。涧北寒犹在，山南春半传。
<br>
<br>　　颂声先奉御，辰象复回天。云日明千里，旌旗照一川。
<br>
<br>　　柳阴低辇路，草色变新田。还望汾阳近，宸游自然。
<br>
<br>　　卷124_12  「句」徐安贞
<br>
<br>　　暮雨衣犹湿，春风帆正开。（《云溪友议》）
<br>
<br>　　卷124_13  「奉和圣制答张说南出雀鼠谷」崔翘
<br>
<br>　　硖路绕河汾，晴光拂曙氛。笳吟中岭树，仗入半峰云。
<br>
<br>　　顿觉山原尽，平看邑里分。早行芳草迥，晚憩好风熏。
<br>
<br>　　嘉颂推英宰，春游扈圣君。共欣承睿渥，日月照天文。
<br>
<br>　　卷124_14  「送友人使夷陵」崔翘
<br>
<br>　　猿鸣三峡里，行客旧沾裳。复道从兹去，思君不暂忘。
<br>
<br>　　开襟春叶短，分手夏条长。独有幽庭桂，年年空自芳。
<br>
<br>　　卷124_15  「郑郎中山亭」崔翘
<br>
<br>　　篆笔飞章暇，园亭染翰游。地奇人境别，事远俗尘收。
<br>
<br>　　书阁山云起，琴斋涧月留。泉清鳞影见，树密鸟声幽。
<br>
<br>　　杜馥熏梅雨，荷香送麦秋。无劳置驿骑，文酒可相求。
<br>
<br>　　卷124_16  「奉和圣制答张说扈从南出雀鼠谷」梁升卿
<br>
<br>　　何意重关道，千年过圣皇。幽林承睿泽，闲客见清光。
<br>
<br>　　日御仙途远，山灵寿域长。寒云入晋薄，春树隔汾香。
<br>
<br>　　国佐同时雨，天文属岁阳。从来汉家盛，未若此巡方。
<br>
<br>　　卷124_17  「白云溪」吴巩
<br>
<br>　　山径入修篁，深林蔽日光。夏云生嶂远，瀑水引溪长。
<br>
<br>　　秀迹逢皆胜，清芬坐转凉。回看玉樽夕，归路赏前忘。
<br>
<br>　　卷124_18  「题奉国寺」陆海
<br>
<br>　　新秋夜何爽，露下风转凄。一磬竹林外，千灯花塔西。
<br>
<br>　　卷124_19  「题龙门寺」陆海
<br>
<br>　　窗灯林霭里，闻磬水声中。更与龙华会，炉烟满夕风。
<br>
<br>　　卷124_20  「句」陆海
<br>
<br>　　忽然一曲称君心，破却中人百家产。（《讽刺诗》）
<br>
<br>　　城外平人驱欲尽，帐中犹打衮花球。（《讽刺诗》）
<br>
<br>　　卷124_21  「白牡丹」裴士淹
<br>
<br>　　长安年少惜春残，争认慈恩紫牡丹。
<br>
<br>　　别有玉盘乘露冷，无人起就月中看。
<br>
<br>　　卷124_22  「和从叔禄衷日早朝」李元操
<br>
<br>　　铜浑变秋节，玉律动年灰。暧暧城霞旦，隐隐禁门开。
<br>
<br>　　众灵凑仙府，百神朝帝台。叶令双凫至，梁王驷马来。
<br>
<br>　　戈a映林阙，歌管拂尘埃。保章望瑞气，尚书免火灾。
<br>
<br>　　冠冕多秀士，簪裾饶上才。谁怜张仲蔚，日暮反蒿莱。
<br>
<br>　　卷124_23  「昭君怨」顾朝阳
<br>
<br>　　莫将铅粉匣，不用镜花光。一去边城路，何情更画妆。
<br>
<br>　　影销胡地月，衣尽汉宫香。妾死非关命，都缘怨断肠。
<br>
<br>　　卷124_24  「西塞山下回舟作」陶岘
<br>
<br>　　匡庐旧业是谁主，吴越新居安此生。白发数茎归未得，
<br>
<br>　　青山一望计还成。鸦翻枫叶夕阳动，鹭立芦花秋水明。
<br>
<br>　　从此舍舟何所诣，酒旗歌扇正相迎。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
