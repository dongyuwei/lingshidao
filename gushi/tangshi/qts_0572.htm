<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百七十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百七十二
<br>
<br>　　卷572_1  「哭柏岩和尚」贾岛
<br>
<br>　　苔覆石床新，师曾占几春。写留行道影，焚却坐禅身。
<br>
<br>　　塔院关松雪，经房锁隙尘。自嫌双泪下，不是解空人。
<br>
<br>　　卷572_2  「山中道士」贾岛
<br>
<br>　　头发梳千下，休粮带瘦容。养雏成大鹤，种子作高松。
<br>
<br>　　白石通宵煮，寒泉尽日舂。不曾离隐处，那得世人逢。
<br>
<br>　　卷572_3  「就可公宿」贾岛
<br>
<br>　　十里寻幽寺，寒流数派分。僧同雪夜坐，雁向草堂闻。
<br>
<br>　　静语终灯焰，馀生许峤云。由来多抱疾，声不达明君。
<br>
<br>　　卷572_4  「旅游」贾岛
<br>
<br>　　此心非一事，书札若为传。旧国别多日，故人无少年。
<br>
<br>　　空巢霜叶落，疏牖水萤穿。留得林僧宿，中宵坐默然。
<br>
<br>　　卷572_5  「送邹明府游灵武」贾岛
<br>
<br>　　曾宰西畿县，三年马不肥。债多平剑与，官满载书归。
<br>
<br>　　边雪藏行径，林风透卧衣。灵州听晓角，客馆未开扉。
<br>
<br>　　卷572_6  「题皇甫荀蓝田厅」贾岛
<br>
<br>　　任官经一年，县与玉峰连。竹笼拾山果，瓦瓶担石泉。
<br>
<br>　　客归秋雨后，印锁暮钟前。久别丹阳浦，时时梦钓船。
<br>
<br>　　卷572_7  「赠王将军」贾岛
<br>
<br>　　宿卫炉烟近，除书墨未干。马曾金镞中，身有宝刀瘢。
<br>
<br>　　父子同时捷，君王画阵看。何当为外帅，白日出长安。
<br>
<br>　　卷572_8  「下第」贾岛
<br>
<br>　　下第只空囊，如何住帝乡。杏园啼百舌，谁醉在花傍。
<br>
<br>　　泪落故山远，病来春草长。知音逢岂易，孤棹负三湘。
<br>
<br>　　卷572_9  「寄贺兰朋吉」贾岛
<br>
<br>　　往往东林下，花香似火焚。故园从小别，夜雨近秋闻。
<br>
<br>　　野菜连寒水，枯株簇古坟。泛舟同远客，寻寺入幽云。
<br>
<br>　　斜日扉多掩，荒田径细分。相思蝉几处，偶坐蝶成群。
<br>
<br>　　会宿曾论道，登高省议文。苦吟遥可想，边叶向纷纷。
<br>
<br>　　卷572_10  「忆吴处士」贾岛
<br>
<br>　　半夜长安雨，灯前越客吟。孤舟行一月，万水与千岑。
<br>
<br>　　岛屿夏云起，汀洲芳草深。何当折松叶，拂石剡溪阴。
<br>
<br>　　卷572_11  「哭孟郊」贾岛
<br>
<br>　　身死声名在，多应万古传。寡妻无子息，破宅带林泉。
<br>
<br>　　冢近登山道，诗随过海船。故人相吊后，斜日下寒天。
<br>
<br>　　卷572_12  「送崔定」贾岛
<br>
<br>　　未知游子意，何不避炎蒸。几日到汉水，新蝉鸣杜陵。
<br>
<br>　　秋江待得月，夜语恨无僧。巴峡吟过否，连天十二层。
<br>
<br>　　卷572_13  「寄白阁默公」贾岛
<br>
<br>　　已知归白阁，山远晚晴看。石室人心静，冰潭月影残。
<br>
<br>　　微云分片灭，古木落薪干。后夜谁闻磬，西峰绝顶寒。
<br>
<br>　　卷572_14  「雨后宿刘司马池上」贾岛
<br>
<br>　　蓝溪秋漱玉，此地涨清澄。芦苇声兼雨，芰荷香绕灯。
<br>
<br>　　岸头秦古道，亭面汉荒陵。静想泉根本，幽崖落几层。
<br>
<br>　　卷572_15  「送朱可久归越中」贾岛
<br>
<br>　　石头城下泊，北固暝钟初。汀鹭潮冲起，船窗月过虚。
<br>
<br>　　吴山侵越众，隋柳入唐疏。日欲躬调膳，辟来何府书。
<br>
<br>　　卷572_16  「送田卓入华山」贾岛
<br>
<br>　　幽深足暮蝉，惊觉石床眠。瀑布五千仞，草堂瀑布边。
<br>
<br>　　坛松涓滴露，岳月寥天。鹤过君须看，上头应有仙。
<br>
<br>　　卷572_17  「送董正字常州觐省」贾岛
<br>
<br>　　相逐一行鸿，何时出碛中。江流翻白浪，木叶落青枫。
<br>
<br>　　轻楫浮吴国，繁霜下楚空。春来欢侍阻，正字在东宫。
<br>
<br>　　卷572_18  「酬姚少府」贾岛
<br>
<br>　　梅树与山木，俱应摇落初。柴门掩寒雨，虫响出秋蔬。
<br>
<br>　　枯槁彰清镜，孱愚友道书。刊文非不朽，君子自相于。
<br>
<br>　　卷572_19  「送无可上人」贾岛
<br>
<br>　　圭峰霁色新，送此草堂人。麈尾同离寺，蛩鸣暂别亲。
<br>
<br>　　独行潭底影，数息树边身。终有烟霞约，天台作近邻。
<br>
<br>　　卷572_20  「送李骑曹（一作胄）」贾岛
<br>
<br>　　归骑双旌远，欢生此别中。萧关分碛路，嘶马背寒鸿。
<br>
<br>　　朔色晴天北，河源落日东。贺兰山顶草，时动卷帆风。
<br>
<br>　　卷572_21  「送乌行中石淙别业」贾岛
<br>
<br>　　寒水长绳汲，丁泠数滴翻。草通石淙脉，砚带海潮痕。
<br>
<br>　　岳色何曾远，蝉声尚未繁。劳思当此夕，苗稼在西原。
<br>
<br>　　卷572_22  「送觉兴上人归中条山兼谒河中李司空」贾岛
<br>
<br>　　又忆西岩寺，秦原草白时。山寻樵径上，人到雪房迟。
<br>
<br>　　暮磬潭泉冻，荒林野烧移。闻师新译偈，说拟对旌麾。
<br>
<br>　　卷572_23  「寄无可上人」贾岛
<br>
<br>　　僻寺多高树，凉天忆重游。磬过沟水尽，月入草堂秋。
<br>
<br>　　穴蚁苔痕静，藏蝉柏叶稠。名山思遍往，早晚到嵩丘。
<br>
<br>　　卷572_24  「南池」贾岛
<br>
<br>　　萧条微雨绝，荒岸抱清源。入舫山侵塞，分泉稻接村。
<br>
<br>　　秋声依树色，月影在蒲根。淹泊方难遂，他宵关梦魂。
<br>
<br>　　卷572_25  「寄龙池寺贞空二上人」贾岛
<br>
<br>　　受请终南住，俱妨去石桥。林中秋信绝，峰顶夜禅遥。
<br>
<br>　　寒草烟藏虎，高松月照雕。霜天期到寺，寺置即前朝。
<br>
<br>　　卷572_26  「送贞空二上人」贾岛
<br>
<br>　　林下中餐后，天涯欲去时。衡阳过有伴，梦泽出应迟。
<br>
<br>　　石磬疏寒韵，铜瓶结夜澌。殷勤讶此别，且未定归期。
<br>
<br>　　卷572_27  「送裴校书」贾岛
<br>
<br>　　拜官从秘省，署职在藩维。多故长疏索，高秋远别离。
<br>
<br>　　天寒泗上醉，夜静岳阳棋。使府临南海，帆飞到不迟。
<br>
<br>　　卷572_28  「升道精舍南台对月寄姚合」贾岛
<br>
<br>　　月向南台见，秋霖洗涤馀。出逢危叶落，静看众峰疏。
<br>
<br>　　冷露常时有，禅窗此夜虚。相思聊怅望，润气遍衣初。
<br>
<br>　　卷572_29  「即事」贾岛
<br>
<br>　　索莫对孤灯，阴云积几层。自嗟怜十上，谁肯待三征。
<br>
<br>　　心被通人见，文叨大匠称。悲秋秦塞草，怀古汉家陵。
<br>
<br>　　城静高崖树，漏多幽沼冰。过声沙岛鹭，绝行石庵僧。
<br>
<br>　　岂谓旧庐在，谁言归未曾。
<br>
<br>　　卷572_30  「黄子陂上韩吏部」贾岛
<br>
<br>　　石楼云一别，二十二三春。相逐升堂者，几为埋骨人。
<br>
<br>　　涕流闻度瘴，病起喜还秦。曾是令勤道，非惟恤在。
<br>
<br>　　疏衣蕉缕细，爽味茗芽新。钟绝滴残雨，萤多无近邻。
<br>
<br>　　溪潭承到数，位秩见辞频。若个山招隐，机忘任此身。
<br>
<br>　　卷572_31  「投李益」贾岛
<br>
<br>　　四十归燕字，千年外始吟。已将书北岳，不用比南金。
<br>
<br>　　卷572_32  「吊孟协律」贾岛
<br>
<br>　　才行古人齐，生前品位低。葬时贫卖马，远日哭惟妻。
<br>
<br>　　孤冢北邙外，空斋中岳西。集诗应万首，物象遍曾题。
<br>
<br>　　卷572_33  「送人适越」贾岛
<br>
<br>　　高城满夕阳，何事欲沾裳。迁客蓬蒿暮，游人道路长。
<br>
<br>　　晴湖胜镜碧，寒柳似金黄。若有相思梦，殷勤载八行。
<br>
<br>　　卷572_34  「送僧游衡岳」贾岛
<br>
<br>　　心知衡岳路，不怕去人稀。船里犹鸣磬，溪头自曝衣。
<br>
<br>　　有家从小别，无寺不言归。料得逢寒住，当禅雪满扉。
<br>
<br>　　卷572_35  「送路」贾岛
<br>
<br>　　别我就蓬蒿，日斜飞伯劳。龙门流水急，嵩岳片云高。
<br>
<br>　　叹命无知己，梳头落白毛。从军当此去，风起广陵涛。
<br>
<br>　　卷572_36  「洛阳道中寄弟」贾岛
<br>
<br>　　趋走迫流年，惭经此路偏。密云埋二室，积雪度三川。
<br>
<br>　　生类梗萍泛，悲无金石坚。翻鸿有归翼，极目仰联翩。
<br>
<br>　　卷572_37  「登江亭晚望」贾岛
<br>
<br>　　浩渺浸云根，烟岚没远村。鸟归沙有迹，帆过浪无痕。
<br>
<br>　　望水知柔性，看山欲倦魂。纵情犹未已，回马欲黄昏。
<br>
<br>　　卷572_38  「送耿处士」贾岛
<br>
<br>　　一瓶离别酒，未尽即言行。万水千山路，孤舟几月程。
<br>
<br>　　川原秋色静，芦苇晚风鸣。迢递不归客，人传虚隐名。
<br>
<br>　　卷572_39  「过唐校书书斋」贾岛
<br>
<br>　　池满风吹竹，时时得爽神。声齐雏鸟语，画卷老僧真。
<br>
<br>　　月出行几步，花开到四邻。江湖心自切，未可挂头巾。
<br>
<br>　　卷572_40  「送杜秀才东游」贾岛
<br>
<br>　　东游谁见待，尽室寄长安。别后叶频落，去程山已寒。
<br>
<br>　　大河风色度，旷野烧烟残。匣有青铜镜，时将照鬓看。
<br>
<br>　　卷572_41  「送天台僧」贾岛
<br>
<br>　　远梦归华顶，扁舟背岳阳。寒蔬修净食，夜浪动禅床。
<br>
<br>　　雁过孤峰晓，猿啼一树霜。身心无别念，馀习在诗章。
<br>
<br>　　卷572_42  「怀紫阁隐者」贾岛
<br>
<br>　　寂寥思隐者，孤烛坐秋霖。梨栗猿喜熟，云山僧说深。
<br>
<br>　　寄书应不到，结伴拟同寻。废寝方终夕，迢迢紫阁心。
<br>
<br>　　卷572_43  「雨夜同厉玄怀皇甫荀」贾岛
<br>
<br>　　桐竹绕庭匝，雨多风更吹。还如旧山夜，卧听瀑泉时。
<br>
<br>　　碛雁来期近，秋钟到梦迟。沟西吟苦客，中夕话兼思。
<br>
<br>　　卷572_44  「秋暮」贾岛
<br>
<br>　　北门杨柳叶，不觉已缤纷。值鹤因临水，迎僧忽背云。
<br>
<br>　　白须相并出，清泪两行分。默默空朝夕，苦吟谁喜闻。
<br>
<br>　　卷572_45  「哭胡遇」贾岛
<br>
<br>　　夭寿知齐理，何曾免叹嗟。祭回收朔雪，吊后折寒花。
<br>
<br>　　野水秋吟断，空山暮影斜。弟兄相识遍，犹得到君家。
<br>
<br>　　卷572_46  「送丹师归闽中」贾岛
<br>
<br>　　波涛路杳然，衰柳落阳蝉。行李经雷电，禅前漱岛泉。
<br>
<br>　　归林久别寺，过越未离船。自说从今去，身应老海边。
<br>
<br>　　卷572_47  「送安南惟鉴法师」贾岛
<br>
<br>　　讲经春殿里，花绕御床飞。南海几回渡，旧山临老归。
<br>
<br>　　潮摇蛮草落，月湿岛松微。空水既如彼，往来消息稀。
<br>
<br>　　卷572_48  「题李凝幽居」贾岛
<br>
<br>　　闲居少邻并，草径入荒园。鸟宿池边树，僧敲月下门。
<br>
<br>　　过桥分野色，移石动云根。暂去还来此，幽期不负言。
<br>
<br>　　卷572_49  「送韩湘」贾岛
<br>
<br>　　挂席从古路，长风起广津。楚城花未发，上苑蝶来新。
<br>
<br>　　半没湖波月，初生岛草春。孤霞临石镜，极浦映村神。
<br>
<br>　　细响吟干苇，馀馨动远O.欲凭将一札，寄与沃洲人。
<br>
<br>　　卷572_50  「寄董武」贾岛
<br>
<br>　　虽同一城里，少省得从容。门掩园林僻，日高巾帻慵。
<br>
<br>　　孤鸿来半夜，积雪在诸峰。正忆毗陵客，声声隔水钟。
<br>
<br>　　卷572_51  「宿S上人房」贾岛
<br>
<br>　　阶前多是竹，闲地拟栽松。朱点草书疏，雪平麻履踪。
<br>
<br>　　御沟寒夜雨，宫寺静时钟。此时无他事，来寻不厌重。
<br>
<br>　　卷572_52  「访李甘原居」贾岛
<br>
<br>　　原西居处静，门对曲江开。石缝衔枯草，查根上净苔。
<br>
<br>　　翠微泉夜落，紫阁鸟时来。仍忆寻淇岸，同行采蕨回。
<br>
<br>　　卷572_53  「题山寺井」贾岛
<br>
<br>　　沈沈百尺馀，功就岂斯须。汲早僧出定，凿新虫自无。
<br>
<br>　　藏源重嶂底，澄翳大空隅。此地如经劫，凉潭会共枯。
<br>
<br>　　卷572_54  「僻居无可上人相访」贾岛
<br>
<br>　　自从居此地，少有事相关。积雨荒邻圃，秋池照远山。
<br>
<br>　　砚中枯叶落，枕上断云闲。野客将禅子，依依偏往还。
<br>
<br>　　卷572_55  「送李馀及第归蜀」贾岛
<br>
<br>　　知音伸久屈，觐省去光辉。津渡逢清夜，途程尽翠微。
<br>
<br>　　云当绵竹叠，鸟离锦江飞。肯寄书来否，原居出亦稀。
<br>
<br>　　卷572_56  「荒斋」贾岛
<br>
<br>　　草合径微微，终南对掩扉。晚凉疏雨绝，初晓远山稀。
<br>
<br>　　落叶无青地，闲身著白衣。朴愚犹本性，不是学忘机。
<br>
<br>　　卷572_57  「夜喜贺兰三见访」贾岛
<br>
<br>　　漏钟仍夜浅，时节欲秋分。泉聒栖松鹤，风除翳月云。
<br>
<br>　　踏苔行引兴，枕石卧论文。即此寻常静，来多只是君。
<br>
<br>　　卷572_58  「题青龙寺镜公房」贾岛
<br>
<br>　　一夕曾留宿，终南摇落时。孤灯冈舍掩，残磬雪风吹。
<br>
<br>　　树老因寒折，泉深出井迟。疏慵岂有事，多失上方期。
<br>
<br>　　卷572_59  「送陈判官赴绥德」贾岛
<br>
<br>　　将军邀入幕，束带便离家。身暖蕉衣窄，天寒碛日斜。
<br>
<br>　　火烧冈断苇，风卷雪平沙。丝竹丰州有，春来只欠花。
<br>
<br>　　卷572_60  「送唐环归敷水庄」贾岛
<br>
<br>　　毛女峰当户，日高头未梳。地侵山影扫，叶带露痕书。
<br>
<br>　　松径僧寻药，沙泉鹤见鱼。一川风景好，恨不有吾庐。
<br>
<br>　　卷572_61  「原东居喜唐温琪频至」贾岛
<br>
<br>　　曲江春草生，紫阁雪分明。汲井尝泉味，听钟问寺名。
<br>
<br>　　墨研秋日雨，茶试老僧铛。地近劳频访，乌纱出送迎。
<br>
<br>　　卷572_62  「送ХㄊΑ辜值
<br>
<br>　　度岁不相见，严冬始出关。孤烟寒色树，高雪夕阳山。
<br>
<br>　　瀑布寺应到，牡丹房甚闲。南朝遗迹在，此去几时还。
<br>
<br>　　卷572_63  「寄钱庶子」贾岛
<br>
<br>　　曲江春水满，北岸掩柴关。只有僧邻舍，全无物映山。
<br>
<br>　　树阴终日扫，药债隔年还。犹记听琴夜，寒灯竹屋间。
<br>
<br>　　卷572_64  「原上秋居」贾岛
<br>
<br>　　关西又落木，心事复如何。岁月辞山久，秋霖入夜多。
<br>
<br>　　鸟从井口出，人自洛阳过。倚仗聊闲望，田家未剪禾。
<br>
<br>　　卷572_65  「夏夜」贾岛
<br>
<br>　　原寺偏邻近，开门物景澄。磬通多叶罅，月离片云棱。
<br>
<br>　　寄宿山中鸟，相寻海畔僧。唯愁秋色至，乍可在炎蒸。
<br>
<br>　　卷572_66  「冬夜」贾岛
<br>
<br>　　羁旅复经冬，瓢空盎亦空。泪流寒枕上，迹绝旧山中。
<br>
<br>　　凌结浮萍水，雪和衰柳风。曙光鸡未报，嘹唳两三鸿。
<br>
<br>　　卷572_67  「送厉宗上人」贾岛
<br>
<br>　　拥策背岷峨，终南雨雪和。漱泉秋鹤至，禅树夜猿过。
<br>
<br>　　高顶白云尽，前山黄叶多。曾吟庐岳上，月动九江波。
<br>
<br>　　卷572_68  「寄李存穆」贾岛
<br>
<br>　　闻道船中病，似忧亲弟兄。信来从水路，身去到柴城。
<br>
<br>　　久别长须鬓，相思书姓名。忽然消息绝，频梦却还京。
<br>
<br>　　卷572_69  「赠无怀禅师」贾岛
<br>
<br>　　身从劫劫修，果以此生周。禅定石床暖，月移山树秋。
<br>
<br>　　捧盂观宿饭，敲磬过清流。不掩玄关路，教人问白头。
<br>
<br>　　卷572_70  「寄武功姚主簿」贾岛
<br>
<br>　　居枕江沱北，情悬渭曲西。数宵曾梦见，几处得书披。
<br>
<br>　　驿路穿荒坂，公田带淤泥。静棋功奥妙，闲作韵清凄。
<br>
<br>　　锄草留丛药，寻山上石梯。客回河水涨，风起夕阳低。
<br>
<br>　　空地苔连井，孤村火隔溪。卷帘黄叶落，锁印子规啼。
<br>
<br>　　陇色澄秋月，边声入战鼙。会须过县去，况是屡招携。
<br>
<br>　　卷572_71  「题刘华书斋」贾岛
<br>
<br>　　白石床无尘，青松树有鳞。一莺啼带雨，两树合从春。
<br>
<br>　　荒榭苔胶砌，幽丛果堕榛。偶来疏或数，当暑夕胜晨。
<br>
<br>　　露滴星河水，巢重草木薪。终南同往意，赵北独游身。
<br>
<br>　　渡叶司天漏，惊蛩远地人。机清公干族，也莫卧漳滨。
<br>
<br>　　卷572_72  「送卢秀才游潞府」贾岛
<br>
<br>　　雨馀滋润在，风不起尘沙。边日寡文思，送君吟月华。
<br>
<br>　　过山干相府，临水宿僧家。能赋焉长屈，芳春宴杏花。
<br>
<br>　　卷572_73  「送南康姚明府」贾岛
<br>
<br>　　铜章美少年，小邑在南天。版籍多迁客，封疆接洞田。
<br>
<br>　　静江鸣野鼓，发缆带村烟。却笑陶元亮，何须忆醉眠。
<br>
<br>　　卷572_74  「送友人弃官游江左」贾岛
<br>
<br>　　羡君休作尉，万事且全身。寰海多虞日，江湖独往人。
<br>
<br>　　姓名何处变，鸥鸟几时亲。别后吴中使，应须访子真。
<br>
<br>　　卷572_75  「雨中怀友人」贾岛
<br>
<br>　　对雨思君子，尝茶近竹幽。儒家邻古寺，不到又逢秋。
<br>
<br>　　卷572_76  「寄远」贾岛
<br>
<br>　　家住锦水上，身征辽海边。十书九不到，一到忽经年。
<br>
<br>　　卷572_77  「南斋」贾岛
<br>
<br>　　独自南斋卧，神闲景亦空。有山来枕上，无事到心中。
<br>
<br>　　帘卷侵床月，屏遮入座风。望春春未至，应在海门东。
<br>
<br>　　卷572_78  「早春题友人湖上新居二首（一作项斯诗）」贾岛
<br>
<br>　　近得云中路，门长侵早开。到时犹有雪，行处已无苔。
<br>
<br>　　劝酒客初醉，留茶僧未来。每逢晴暖日，惟见乞花栽。
<br>
<br>　　门不当官道，行人到亦稀。故从餐后出，多是夜深归。
<br>
<br>　　开箧收诗卷，扫床移卧衣。几时同买宅，相送有柴扉。
<br>
<br>　　卷572_79  「送雍陶入蜀」贾岛
<br>
<br>　　江山事若谙，那肯滞云南。草色分危磴，杉阴近古潭。
<br>
<br>　　日斜褒谷鸟，夏浅`州蚕。吾自疑双鬓，相逢更不堪。
<br>
<br>　　卷572_80  「张郎中过原东居」贾岛
<br>
<br>　　年长惟添懒，经旬止掩关。高人餐药后，下马此林间。
<br>
<br>　　对坐天将暮，同来客亦闲。几时能重至，水味似深山。
<br>
<br>　　卷572_81  「答王建秘书」贾岛
<br>
<br>　　人皆闻蟋蟀，我独恨蹉跎。白发无心镊，青山去意多。
<br>
<br>　　信来漳浦岸，期负洞庭波。时扫高槐影，朝回或恐过。
<br>
<br>　　卷572_82  「送李馀往湖南」贾岛
<br>
<br>　　昔去候温凉，秋山满楚乡。今来从辟命，春物遍涔阳。
<br>
<br>　　岳石挂海雪，野枫堆渚樯。若寻吾祖宅，寂寞在潇湘。
<br>
<br>　　卷572_83  「偶作」贾岛
<br>
<br>　　野步随吾意，那知是与非。稔年时雨足，闰月暮蝉稀。
<br>
<br>　　独树依冈老，遥峰出草微。园林自有主，宿鸟且同归。
<br>
<br>　　卷572_84  「过雍秀才居」贾岛
<br>
<br>　　夏木鸟巢边，终南岭色鲜。就凉安坐石，煮茗汲邻泉。
<br>
<br>　　钟远清霄半，蜩稀暑雨前。幽斋如葺罢，约我一来眠。
<br>
<br>　　卷572_85  「寄顾非熊」贾岛
<br>
<br>　　知君归有处，山水亦难齐。犹去潇湘远，不闻猿啼。
<br>
<br>　　穴通茆岭下，潮满石头西。独立生遥思，秋原日渐低。
<br>
<br>　　卷572_86  「送神邈法师」贾岛
<br>
<br>　　柳絮落鳎西州道路中。相逢春忽尽，独去讲初终。
<br>
<br>　　行疾遥山雨，眠迟后夜风。绕房三两树，回日叶应红。
<br>
<br>　　卷572_87  「送慈恩寺霄韵法师谒太原李司空」贾岛
<br>
<br>　　何故谒司空，云山知几重。碛遥来雁尽，雪急去僧逢。
<br>
<br>　　清磬先寒角，禅灯彻晓烽。旧房闲片石，倚著最高松。
<br>
<br>　　卷572_88  「送知兴上人」贾岛
<br>
<br>　　久住巴兴寺，如今始拂衣。欲临秋水别，不向故园归。
<br>
<br>　　锡挂天涯树，房开岳顶扉。下看千里晓，霜海日生微。
<br>
<br>　　卷572_89  「送惠雅法师归玉泉」贾岛
<br>
<br>　　只到潇湘水，洞庭湖未游。饮泉看月别，下峡听猿愁。
<br>
<br>　　讲不停雷雨，吟当近海流。降霜归楚夕，星冷玉泉秋。
<br>
<br>　　卷572_90  「忆江上吴处士」贾岛
<br>
<br>　　闽国扬帆去，蟾蜍亏复团。秋风生渭水，落叶满长安。
<br>
<br>　　此地聚会夕，当时雷雨寒。兰桡殊未返，消息海云端。
<br>
<br>　　卷572_91  「题张博士新居」贾岛
<br>
<br>　　青枫何不种，林在洞庭村。应为三湘远，难移万里根。
<br>
<br>　　斗牛初过伏，菡萏欲香门。旧即湖山隐，新庐葺此原。
<br>
<br>　　卷572_92  「石门陂留辞从叔谟」贾岛
<br>
<br>　　幽鸟飞不远，此行千里间。寒冲陂水雾，醉下菊花山。
<br>
<br>　　有耻长为客，无成又入关。何时临涧柳，吾党共来攀。
<br>
<br>　　卷572_93  「送朱兵曹回越」贾岛
<br>
<br>　　星彩练中见，澄江岂有泥。潮生垂钓罢，楚尽去樯西。
<br>
<br>　　碛鸟辞沙至，山鼯隔水啼。会稽半侵海，涛白禹祠溪。
<br>
<br>　　卷572_94  「怀博陵故人」贾岛
<br>
<br>　　孤城易水头，不忘旧交游。雪压围棋石，风吹饮酒楼。
<br>
<br>　　路遥千万里，人别十三秋。吟苦相思处，天寒水急流。
<br>
<br>　　卷572_95  「夕思」贾岛
<br>
<br>　　秋宵已难曙，漏向二更分。我忆山水坐，虫当寂寞闻。
<br>
<br>　　洞庭风落木，天姥月离云。会自东浮去，将何欲致君。
<br>
<br>　　卷572_96  「寄河中杨少尹」贾岛
<br>
<br>　　非惟咎曩时，投刺诣门迟。怅望三秋后，参差万里期。
<br>
<br>　　禹留疏凿迹，舜在寂寥祠。此到杳难共，回风逐所思。
<br>
<br>　　卷572_97  「孟融逸人」贾岛
<br>
<br>　　孟君临水居，不食水中鱼。衣褐唯粗帛，筐箱只素书。
<br>
<br>　　树林幽鸟恋，世界此心疏。拟棹孤舟去，何峰又结庐。
<br>
<br>　　卷572_98  「晚晴见终南诸峰」贾岛
<br>
<br>　　秦分积多峰，连巴势不穷。半旬藏雨里，此日到窗中。
<br>
<br>　　圆魄将升兔，高空欲叫鸿。故山思不见，碣石寥东。
<br>
<br>　　卷572_99  「宿池上」贾岛
<br>
<br>　　泉来从绝壑，亭敞在中流。竹密无空岸，松长可绊舟。
<br>
<br>　　蟪蛄潭上夜，河汉岛前秋。异夕期深涨，携琴却此游。
<br>
<br>　　卷572_100  「喜姚郎中自杭州回」贾岛
<br>
<br>　　路多枫树林，累日泊清阴。来去泛流水，然适此心。
<br>
<br>　　一披江上作，三起月中吟。东省期司谏，云门悔不寻。
<br>
<br>　　卷572_101  「送郑长史之岭南（一本题作送郑史）」贾岛
<br>
<br>　　云林颇重叠，岑渚复幽奇。汨水斜阳岸，骚人正则祠。
<br>
<br>　　苍梧多蟋蟀，白露湿江蓠。擢第荣南去，晨昏近九疑。
<br>
<br>　　卷572_102  「送李溟谒宥州李权使君」贾岛
<br>
<br>　　英雄典宥州，迢递苦吟游。风宿骊山下，月斜灞水流。
<br>
<br>　　去时初落叶，回日定非秋。太守携才子，看鹏百尺楼。
<br>
<br>　　卷572_103  「永福湖和杨郑州」贾岛
<br>
<br>　　积水还平岸，春来引郑溪。旧渠通郭下，新堰绝湖西。
<br>
<br>　　嵩少分明对，潇湘阔狭齐。客游随庶子，孤屿草萋萋。
<br>
<br>　　卷572_104  「题长江」贾岛
<br>
<br>　　言心俱好静，廨署落晖空。归吏封宵钥，行蛇入古桐。
<br>
<br>　　长江频雨后，明月众星中。若任迁人去，西溪与剡通。
<br>
<br>　　卷572_105  「泥阳馆」贾岛
<br>
<br>　　客愁何并起，暮送故人回。废馆秋萤出，空城寒雨来。
<br>
<br>　　夕阳飘白露，树影扫青苔。独坐离容惨，孤灯照不开。
<br>
<br>　　卷572_106  「送徐员外赴河中」贾岛
<br>
<br>　　原野正萧瑟，中间分散情。吏从甘扈罢，诏许朔方行。
<br>
<br>　　边日沉残角，河关截夜城。云居闲独往，长老出房迎。
<br>
<br>　　卷572_107  「送贺兰上人」贾岛
<br>
<br>　　野僧来别我，略坐傍泉沙。远道擎空钵，深山蹋落花。
<br>
<br>　　无师禅自解，有格句堪夸。此去非缘事，孤云不定家。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
