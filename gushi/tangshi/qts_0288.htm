<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百八十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百八十八
<br>
<br>　　卷288_1  「晓过南宫闻太常清乐」陆贽
<br>
<br>　　南宫闻古乐，拂曙听初惊。烟霭遥迷处，丝桐暗辨名。
<br>
<br>　　节随新律改，声带绪风轻。合雅将移俗，同和自感情。
<br>
<br>　　远音兼晓漏，馀响过春城。九奏明初日，寥寥天地清。
<br>
<br>　　卷288_2  「禁中春松」陆贽
<br>
<br>　　阴阴清禁里，苍翠满春松。雨露恩偏近，阳和色更浓。
<br>
<br>　　高枝分晓日，虚吹杂宵钟。香助炉烟远，形疑盖影重。
<br>
<br>　　愿符千载寿，不羡五株封。倘得回天眷，全胜老碧峰。
<br>
<br>　　卷288_3  「赋得御园芳草」陆贽
<br>
<br>　　阴阴御园里，瑶草日光长。[靡含烟雾，依稀带夕阳。
<br>
<br>　　雨馀荑更密，风暖蕙初香。拥杖缘驰道，乘舆入建章。
<br>
<br>　　湿烟摇不散，细影乱无行。恒恐韶光晚，何人辨早芳。
<br>
<br>　　卷288_4  「句」陆贽
<br>
<br>　　绕阶流dA々，来砌树阴阴。（任江淮尉题厅，《语林》）
<br>
<br>　　卷288_5  「晓过南宫闻太常清乐」张
<br>
<br>　　玉珂经礼寺，金奏过南宫。雅调乘清晓，飞声向远空。
<br>
<br>　　慢随飘去雪，轻逐度来风。迥出重城里，傍闻九陌中。
<br>
<br>　　应将肆夏比，更与五英同。一听南薰曲，因知大舜功。
<br>
<br>　　卷288_6  「禁中春松」常沂
<br>
<br>　　映殿松偏好，森森列禁中。攒柯沾圣泽，疏盖引皇风。
<br>
<br>　　晚色连秦苑，春香满汉宫。操将金石固，材与直臣同。
<br>
<br>　　翠影宜青琐，苍枝秀碧空。还知沐天眷，千载更葱茏。
<br>
<br>　　卷288_7  「禁中春松」周存
<br>
<br>　　几岁含贞节，青青紫禁中。日华留偃盖，雉尾转春风。
<br>
<br>　　不为繁霜改，那将众木同。千条攒翠色，百尺澹晴空。
<br>
<br>　　影密金茎近，花明凤沼通。安知幽涧侧，独与散樗丛。
<br>
<br>　　卷288_8  「西戎献马」周存
<br>
<br>　　天马从东道，皇威被远戎。来参八骏列，不假贰师功。
<br>
<br>　　影别流沙路，嘶流上苑风。望云时蹀足，向月每争雄。
<br>
<br>　　禀异才难状，标奇志岂同。驱驰如见许，千里一朝通。
<br>
<br>　　卷288_9  「小苑春望宫池柳色」黎逢
<br>
<br>　　上林新柳变，小苑暮天晴。始望和烟密，遥怜拂水轻。
<br>
<br>　　色承阳气暖，阴带御沟清。不厌随风弱，仍宜向日明。
<br>
<br>　　垂丝遍阁榭，飞絮触帘旌。渐到依依处，思闻出谷莺。
<br>
<br>　　卷288_10  「夏首犹清和（一作张聿诗）」黎逢
<br>
<br>　　早夏宜初景，和光起禁城。祝融将御节，炎帝启朱明。
<br>
<br>　　日送残花晚，风过御苑清。郊原浮麦气，池沼发荷英。
<br>
<br>　　树影临山动，禽飞入汉轻。幸逢尧禹化，全胜谷中情。
<br>
<br>　　卷288_11  「小苑春望宫池柳色」张昔
<br>
<br>　　小苑春初至，皇衢日更清。遥分万条柳，回出九重城。
<br>
<br>　　隐映龙池润，参差凤阙明。影宜宫雪曙，色带禁烟晴。
<br>
<br>　　深浅残阳变，高低晓吹轻。年光正堪折，欲寄一枝荣。
<br>
<br>　　卷288_12  「小苑春望宫池柳色」丁位
<br>
<br>　　小苑宜春望，宫池柳色轻。低昂含晓景，萦转带新晴。
<br>
<br>　　似盖芳初合，如丝荫渐成。依依连水暗，袅袅出墙明。
<br>
<br>　　虽以阳和发，能令旅思生。他时花满路，从此接迁莺。
<br>
<br>　　卷288_13  「小苑春望宫池柳色」元友直
<br>
<br>　　柳色新池遍，春光御苑晴。叶依青阁密，条向碧流倾。
<br>
<br>　　路暗阴初重，波摇影转清。风从垂处度，烟就望中生。
<br>
<br>　　断续游蜂聚，飘u戏蝶轻。怡然变芳节，愿及一枝荣。
<br>
<br>　　卷288_14  「小苑春望宫池柳色」杨系
<br>
<br>　　胜游从小苑，宫柳望春晴。拂地青丝嫩，萦风绿带轻。
<br>
<br>　　光含烟色远，影透水文清。玉笛吟何得，金闺画岂成。
<br>
<br>　　皇风吹欲断，圣日映逾明。愿驻高枝上，还同出谷莺。
<br>
<br>　　卷288_15  「小苑春望宫池柳色」崔绩
<br>
<br>　　帝京春气早，御柳已先荣。嫩叶随风散，浮光向日明。
<br>
<br>　　悠扬生别意，断续引芳声。积翠连驰道，飘花出禁城。
<br>
<br>　　柔条依水弱，远色带烟轻。南望龙池畔，斜光照晚晴。
<br>
<br>　　卷288_16  「小苑春望宫池柳色」张季略
<br>
<br>　　韶光归汉苑，柳色发春城。半见离宫出，才分远水明。
<br>
<br>　　青葱当淑景，隐映媚新晴。积翠烟初合，微黄叶未生。
<br>
<br>　　迎春看尚嫩，照日见先荣。倘得辞幽谷，高枝寄一名。
<br>
<br>　　卷288_17  「小苑春望宫池柳色」裴达
<br>
<br>　　胜游经小苑，闲望上春城。御路韶光发，宫池柳色轻。
<br>
<br>　　乍浓含雨润，微澹带云晴。幂历残烟敛，摇扬落照明。
<br>
<br>　　几条垂广殿，数树影高旌。独有风尘客，思同雨露荣。
<br>
<br>　　卷288_18  「南至日太史登台书云物」裴逵
<br>
<br>　　圆丘才展礼，佳气近初分。太史新簪笔，高台纪彩云。
<br>
<br>　　烟空和缥缈，晓色共氛氲。道泰资贤辅，年丰荷圣君。
<br>
<br>　　恭惟司国瑞，兼用察人文。应念怀铅客，终朝望碧。
<br>
<br>　　卷288_19  「小苑春望宫池柳色」沈回
<br>
<br>　　今来游上苑，春染柳条轻。濯濯方含色，依依若有情。
<br>
<br>　　分行临曲沼，先发媚重城。拂水枝偏弱，摇风丝已生。
<br>
<br>　　变黄随淑景，吐翠逐新晴。伫立徒延首，裴回欲寄诚。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
