<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百五十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百五十三
<br>
<br>　　卷653_1  「山中寄吴十韵」方干
<br>
<br>　　莫问终休否，林中事已成。盘餐怜火种，岁计付刀耕。
<br>
<br>　　掬水皆花气，听松似雨声。书空翘足卧，避险侧身行。
<br>
<br>　　果傍闲轩落，蒲连湿岸生。禅生知见理，妻子笑无名。
<br>
<br>　　更拟教诗苦，何曾待酒清。石溪鱼不大，月树鹊多惊。
<br>
<br>　　砌下通樵路，窗间见县城。云山任重叠，难隔故交情。
<br>
<br>　　卷653_2  「嘉兴县内池阁」方干
<br>
<br>　　指画应心成，周回气象清。床前沙鸟语，案下锦鳞惊。
<br>
<br>　　细柳风吹旋，新荷露压倾。微芳缘岸落，迸笋入波生。
<br>
<br>　　舴艋舟中醉，莓苔径上行。高人莫归去，此处胜蓬瀛。
<br>
<br>　　卷653_3  「镜湖西岛言事寄陶校书」方干
<br>
<br>　　樵猎两三户，凋疏是近邻。风雷前壑雨，花木后岩春。
<br>
<br>　　文字不得力，桑麻难救贫。山禽欺稚子，夜犬吠渔人。
<br>
<br>　　未必圣明代，长将云水亲。知音不延荐，何路出泥尘。
<br>
<br>　　卷653_4  「赠赵崇侍御（一作赠赵常六韵）」方干
<br>
<br>　　贵达合逢明圣日，风流又及少年时。才因出众人皆嫉，
<br>
<br>　　势欲摩霄自不知。正直早年闻苦节，从容此日见清规。
<br>
<br>　　却教鹦鹉呼桃叶，便遣婵娟唱竹枝。闲话篇章停烛久，
<br>
<br>　　醉迷歌舞出花迟。云鸿别有回翔便，应笑啁啾燕雀卑。
<br>
<br>　　卷653_5  「叙龙瑞观胜异寄于尊师」方干
<br>
<br>　　混元融结致功难，山下平湖湖上山。万倾涵虚寒潋滟，
<br>
<br>　　千寻耸翠秀孱颜。芰荷香入琴棋处，雷雨声离栋牖间。
<br>
<br>　　但有五云依鹤岭，曾无陆路向人寰。夜溪漱玉常堪听，
<br>
<br>　　仙树垂珠可要攀。若弃荣名便居此，自然浮浊不相关。
<br>
<br>　　卷653_6  「侯郎中新置西湖」方干
<br>
<br>　　远近利民因智力，周回润物像心源。菰蒲纵感生成惠，
<br>
<br>　　@鲔那知广大恩。潋滟清辉吞半郭，萦纡别派入遥村。
<br>
<br>　　砂泉绕石通山脉，岸木黏萍是浪痕。已见澄来连镜底，
<br>
<br>　　兼知极处浸云根。波涛不起时方泰，舟楫徐行日易昏。
<br>
<br>　　烟雾未应藏岛屿，凫p亦解避旌幡。虽云桃叶歌还醉，
<br>
<br>　　却被荷花笑不言。孤鹤必应思凤诏，凡鱼岂合在龙门。
<br>
<br>　　能将盛事添元化，一夕机谟万古存。
<br>
<br>　　卷653_7  「许员外新阳别业」方干
<br>
<br>　　兰汀橘岛映亭台，不是经心即手栽。满阁白云随雨去，
<br>
<br>　　一池寒月逐潮来。小松出屋和巢长，新径通村避笋开。
<br>
<br>　　柳絮风前欹枕卧，荷花香里棹舟回。园中认叶封林草，
<br>
<br>　　檐下攀枝落野梅。莫恣高情求逸思，须防急诏用长材。
<br>
<br>　　若因萤火终残卷，便把渔歌送几杯。多谢郢中贤太守，
<br>
<br>　　常时谈笑许追陪。
<br>
<br>　　卷653_8  「李侍御上虞别业」方干
<br>
<br>　　满目亭台嘉木繁，燕蝉吟语不为喧。昼潮势急吞诸岛，
<br>
<br>　　暑雨声回露半村。真为援毫方掩卷，常因按曲便开尊。
<br>
<br>　　若将明月为俦侣，应把清风遗子孙。绣羽惊弓离果上，
<br>
<br>　　红鳞见饵出蒲根。寻君未要先敲竹，且棹渔舟入大门。
<br>
<br>　　卷653_9  「题悬溜岩隐者居」方干
<br>
<br>　　世人如要问生涯，满架堆床是五车。谷鸟暮蝉声四散，
<br>
<br>　　修篁灌木势交加。蒲葵细织团圆扇，薤叶平铺合e花。
<br>
<br>　　却用水荷苞绿李，兼将寒井浸甘瓜。惯缘M峭收松粉，
<br>
<br>　　常趁芳鲜掇茗芽。池上树阴随浪动，窗前月影被巢遮。
<br>
<br>　　坐云独酌杯盘湿，穿竹微吟路径斜。见说公卿访遗逸，
<br>
<br>　　逢迎亦是戴乌纱。
<br>
<br>　　卷653_10  「山中言事八韵寄李支使」方干
<br>
<br>　　岂知经史深相误，两鬓垂丝百事休。受业几多为弟子，
<br>
<br>　　成名一半作公侯。前时射鹄徒抛箭，此日求鱼未上钩。
<br>
<br>　　竹里断云来枕上，岩边片月在床头。过庭急雨和花落，
<br>
<br>　　绕舍澄泉带叶流。缅想远书聆鹊喜，窥寻嘉果觉猿偷。
<br>
<br>　　旧诗改处空留韵，新酝尝来不满N.阮r如能问寒馁，
<br>
<br>　　风光当日入沧洲。
<br>
<br>　　卷653_11  「山中言事寄赠苏判官」方干
<br>
<br>　　寸心似火频求荐，两鬓如霜始息机。隔岸鸡鸣春耨去，
<br>
<br>　　邻家犬吠夜渔归。倚松长啸成疏拙，拂石欹眠绝是非。
<br>
<br>　　执爨纵曾炊橡实，纫针曾解补荷衣。常凭早月来张烛，
<br>
<br>　　亦假清风为掩扉。多是元瑜怜野贱，时回车马发光辉。
<br>
<br>　　卷653_12  「献王大夫」方干
<br>
<br>　　高情不与俗人知，耻学诸生取桂枝。荀宋五言行世早，
<br>
<br>　　巢由三诏出溪迟。操心已在精微域，落笔皆成典诰词。
<br>
<br>　　一鹗难成燕雀伍，非熊本是帝王师。贤臣虽蕴经邦术，
<br>
<br>　　明主终无谏猎时。莫道百僚忧礼绝，兼闻七郡怕天移。
<br>
<br>　　直缘材力头头赡，专被文星步步随。不信重言通造化，
<br>
<br>　　须臾便可变荣衰。
<br>
<br>　　卷653_13  「浅井」方干
<br>
<br>　　夜入明河星似少，曙摇澄碧扇风翻。
<br>
<br>　　细泉细脉难来到，应觉添瓶耗旧痕。
<br>
<br>　　卷653_14  「与徐温话别」方干
<br>
<br>　　去去何时却见君，悠悠烟水似天津。
<br>
<br>　　明年今夜有明月，不是今年看月人。
<br>
<br>　　卷653_15  「出东阳道中作」方干
<br>
<br>　　马首寒山黛色浓，一重重尽一重重。
<br>
<br>　　醉醒已在他人界，犹忆东阳昨夜钟。
<br>
<br>　　卷653_16  「酬孙发」方干
<br>
<br>　　锦价转高花更巧，能将旧手弄新梭。
<br>
<br>　　从来一字为褒贬，二十八言犹太多。
<br>
<br>　　卷653_17  「送乡中故人」方干
<br>
<br>　　少小与君情不疏，听君细话胜家书。
<br>
<br>　　如今若到乡中去，道我垂钩不钓鱼。
<br>
<br>　　卷653_18  「思江南」方干
<br>
<br>　　昨日草枯今日青，羁人又动望乡情。
<br>
<br>　　夜来有梦登归路，不到桐庐已及明。
<br>
<br>　　卷653_19  「题宝林寺禅者壁（山名飞来峰）」方干
<br>
<br>　　邃岩乔木夏藏寒，床下云溪枕上看。
<br>
<br>　　台殿渐多山更重，却令飞去即应难。
<br>
<br>　　卷653_20  「过李群玉故居」方干
<br>
<br>　　讦直上书难遇主，衔冤下世未成翁。
<br>
<br>　　琴尊剑鹤谁将去，惟锁山斋一树风。
<br>
<br>　　卷653_21  「题玉笥山强处士」方干
<br>
<br>　　酒里藏身岩里居，删繁自是一家书。
<br>
<br>　　世人呼尔为渔叟，尔学钓璜非钓鱼。
<br>
<br>　　卷653_22  「君不来」方干
<br>
<br>　　远路东西欲问谁，寒来无处寄寒衣。
<br>
<br>　　去时初种庭前树，树已胜巢人未归。
<br>
<br>　　卷653_23  「经旷禅师旧院」方干
<br>
<br>　　谷鸟散啼如有恨，庭花含笑似无情。
<br>
<br>　　更名变貌难休息，去去来来第几生。
<br>
<br>　　卷653_24  「江南闻新曲」方干
<br>
<br>　　席上新声花下杯，一声声被拍声摧。
<br>
<br>　　乐工不识长安道，尽是书中寄曲来。
<br>
<br>　　卷653_25  「经故侯郎中旧居」方干
<br>
<br>　　一朝寂寂与冥冥，垄树未长坟草青。
<br>
<br>　　高节雄才向何处，夜阑空锁满池星。
<br>
<br>　　卷653_26  「越中逢孙百篇」方干
<br>
<br>　　上才乘酒到山阴，日日成篇字字金。
<br>
<br>　　镜水周回千万顷，波澜倒泻入君心。
<br>
<br>　　卷653_27  「寄谢麟」方干
<br>
<br>　　越国云溪秀发时，蒋京词赋谢麟诗。
<br>
<br>　　后来若要知优劣，学圃无过老圃知。
<br>
<br>　　卷653_28  「与长洲陈子美长官」方干
<br>
<br>　　枕上愁多百绪牵，常时睡觉在溪前。
<br>
<br>　　人前尽是交亲力，莫道升沈总信天。
<br>
<br>　　卷653_29  「新安殷明府家乐方响」方干
<br>
<br>　　葛溪铁片梨园调，耳底丁东十六声。
<br>
<br>　　彭泽主人怜妙乐，玉杯春暖许同倾。
<br>
<br>　　卷653_30  「别殷明府」方干
<br>
<br>　　许教门馆久踟蹰，仲叔怀恩对玉壶。
<br>
<br>　　唯有离心欲销客，空垂双泪不成珠。
<br>
<br>　　卷653_31  「送水墨项处士归天台」方干
<br>
<br>　　仙峤倍分元化功，揉蓝翠色一重重。
<br>
<br>　　还家莫更寻山水，自有云山在笔峰。
<br>
<br>　　卷653_32  「赠会稽杨长官」方干
<br>
<br>　　直钩终日竟无鱼，钟鼓声中与世疏。
<br>
<br>　　若向湖边访幽拙，萧条四壁是闲居。
<br>
<br>　　卷653_33  「赠申长官」方干
<br>
<br>　　言下随机见物情，看看狱路草还生。
<br>
<br>　　旅人莫怪无鱼食，直为寒江水至清。
<br>
<br>　　卷653_34  「将归湖上留别陈宰」方干
<br>
<br>　　归去春山逗晚晴，萦回树石罅中行。
<br>
<br>　　明时不是无知己，自忆湖边钓与耕。
<br>
<br>　　卷653_35  「贻亮上人」方干
<br>
<br>　　秋水一泓常见底，涧松千尺不生枝。
<br>
<br>　　人间学佛知多少，净尽心花只有师。
<br>
<br>　　卷653_36  「贻曦上人」方干
<br>
<br>　　四十年来多少人，一分零落九成尘。
<br>
<br>　　与师犹得重相见，亦是枯株勉强春。
<br>
<br>　　卷653_37  「书原上鲍处士屋壁」方干
<br>
<br>　　水阔坐看千万里，青芜盖地接天津。
<br>
<br>　　祢衡莫爱山中静，绕舍山多却碍人。
<br>
<br>　　卷653_38  「别孙蜀」方干
<br>
<br>　　吴越思君意易伤，别君添我鬓边霜。
<br>
<br>　　由来浙水偏堪恨，截断千山作两乡。
<br>
<br>　　卷653_39  「赠江上老人」方干
<br>
<br>　　潭底锦鳞多识钓，未投香饵即先知。
<br>
<br>　　欲教鱼目无分别，须学揉蓝染钓丝。
<br>
<br>　　卷653_40  「赠东溪贫道」方干
<br>
<br>　　非唯剑鹤独难留，触事皆闻被债收。
<br>
<br>　　赖是豪家念寒馁，却还渔岛与渔舟。
<br>
<br>　　卷653_41  「咏花」方干
<br>
<br>　　狂心醉眼共裴回，一半先开笑未开。
<br>
<br>　　此日不能偷折去，胡蜂直恐趁人来。
<br>
<br>　　卷653_42  「路入金州江中作」方干
<br>
<br>　　棹寻椒岸萦回去，数里时逢一两家。
<br>
<br>　　知是从来贡金处，江边牧竖亦披沙。
<br>
<br>　　卷653_43  「夜会郑氏昆季林亭」方干
<br>
<br>　　卷帘圆月照方塘，坐久尊空竹有霜。
<br>
<br>　　白犬吠风惊雁起，犹能一一旋成行。
<br>
<br>　　卷653_44  「题黄山人庭前孤桂」方干
<br>
<br>　　映窗孤桂非手植，子落月中闻落时。
<br>
<br>　　仙客此时头不白，看来看去有枯枝。
<br>
<br>　　卷653_45  「送僧南游」方干
<br>
<br>　　三秋万里五溪行，风里孤云不计程。
<br>
<br>　　若念猩猩解言语，放生先合放猩猩。
<br>
<br>　　卷653_46  「惜花」方干
<br>
<br>　　可怜妍艳正当时，刚被狂风一夜吹。
<br>
<br>　　今日流莺来旧处，百般言语空枝。
<br>
<br>　　卷653_47  「题天柱观鱼尊师旧院」方干
<br>
<br>　　早识吾师频到此，芝童药犬亦相迎。
<br>
<br>　　今师一去无来日，花洞石坛空月明。
<br>
<br>　　卷653_48  「东阳道中作（一作寒食日）」方干
<br>
<br>　　百花香气傍行人，花底垂鞭日易醺。
<br>
<br>　　野父不知寒食节，穿林转壑自烧云。
<br>
<br>　　卷653_49  「题画建溪图」方干
<br>
<br>　　六幅轻绡画建溪，刺桐花下路高低。
<br>
<br>　　分明记得曾行处，只欠猿声与鸟啼。
<br>
<br>　　卷653_50  「蜀中」方干
<br>
<br>　　游子去游多不归，春风酒味胜馀时。
<br>
<br>　　闲来却伴巴儿醉，豆蔻花边唱竹枝。
<br>
<br>　　卷653_51  「衢州别李秀才」方干
<br>
<br>　　千山红树万山云，把酒相看日又曛。
<br>
<br>　　一曲骊歌两行泪，更知何处再逢君。
<br>
<br>　　卷653_52  「题君山」方干
<br>
<br>　　曾于方外见麻姑，闻说君山自古无。
<br>
<br>　　元是昆仑山顶石，海风吹落洞庭湖。
<br>
<br>　　卷653_53  「题严子陵祠二首（后首一作杜荀鹤诗）」方干
<br>
<br>　　物色旁求至汉庭，一宵同寝见交情。
<br>
<br>　　先生不入云台像，赢得桐江万古名。
<br>
<br>　　苍翠云峰开俗眼，泓澄烟水浸尘心。
<br>
<br>　　惟将道业为芳饵，钓得高名直到今。
<br>
<br>　　卷653_54  「失题」方干
<br>
<br>　　十六声中运手轻，一声声似自然声。
<br>
<br>　　不缘精妙过流辈，争得江南别有名。
<br>
<br>　　卷653_55  「句」方干
<br>
<br>　　弟子已攀桂，先生犹卧云。（寄李频及第，见《鉴戒录》）
<br>
<br>　　把得新诗草里论。（干师徐凝，常刺凝云云，
<br>
<br>　　反语为村里老也）
<br>
<br>　　枯井夜闻邻果落，废巢寒见别禽来。（贻天目中峰客，
<br>
<br>　　以上见《纪事》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
