<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷七
<br>
<br>　　卷7_1  「虚池驿题屏风」宜芬公主
<br>
<br>　　出嫁辞乡国，由来此别难。圣恩愁远道，行路泣相看。
<br>
<br>　　沙塞容颜尽，边隅粉黛残。妾心何所断，他日望长安。
<br>
<br>　　卷7_2  「嘲陆畅」宋若华
<br>
<br>　　十二层楼倚翠空，凤鸾相对立梧桐。
<br>
<br>　　双成走报监门卫，莫使吴Q入汉宫。
<br>
<br>　　卷7_3  「奉和御制麟德殿宴百僚应制」宋若昭
<br>
<br>　　垂衣临八极，肃穆四门通。自是无为化，非关辅弼功。
<br>
<br>　　修文招隐伏，尚武殄妖凶。德炳韶光炽，恩沾雨露浓。
<br>
<br>　　衣冠陪御宴，礼乐盛朝宗。万寿称觞举，千年信一同。
<br>
<br>　　卷7_4  「奉和御制麟德殿宴百官」宋若宪
<br>
<br>　　端拱承休命，时清荷圣皇。四聪闻受谏，五服远朝王。
<br>
<br>　　景媚莺初啭，春残日更长。命筵多济济，盛乐复锵锵。
<br>
<br>　　酆镐谁将敌，横汾未可方。愿齐山岳寿，祉福永无疆。
<br>
<br>　　卷7_5  「奉和麟德殿宴百僚应制」鲍君徽
<br>
<br>　　睿泽先寰海，功成展武韶。戈a清外垒，文物盛中朝。
<br>
<br>　　圣祚山河固，宸章日月昭。玉筵鸾鹄集，仙管凤凰调。
<br>
<br>　　御柳新低绿，宫莺乍啭娇。愿将亿兆庆，千祀奉神尧。
<br>
<br>　　卷7_6  「关山月」鲍君徽
<br>
<br>　　高高秋月明，北照辽阳城。塞迥光初满，风多晕更生。
<br>
<br>　　征人望乡思，战马闻鼙惊。朔风悲边草，胡沙暗虏营。
<br>
<br>　　霜凝匣中剑，风惫原上旌。早晚谒金阙，不闻刁斗声。
<br>
<br>　　卷7_7  「惜花吟」鲍君徽
<br>
<br>　　枝上花，花下人，可怜颜色俱青春。昨日看花花灼灼，
<br>
<br>　　今朝看花花欲落。不如尽此花下欢，莫待春风总吹却。
<br>
<br>　　莺歌蝶舞韶光长，红炉煮茗松花香。妆成罢吟恣游后，
<br>
<br>　　独把芳枝归洞房。
<br>
<br>　　卷7_8  「东亭茶宴」鲍君徽
<br>
<br>　　闲朝向晓出帘栊，茗宴东亭四望通。远眺城池山色里，
<br>
<br>　　俯聆弦管水声中。幽篁引沼新抽翠，芳槿低檐欲吐红。
<br>
<br>　　坐久此中无限兴，更怜团扇起清风。
<br>
<br>　　卷7_9  「夜梦」萧妃
<br>
<br>　　昨日梦君归，贱妾下鸣机。极知意气薄，不著去时衣。
<br>
<br>　　故言如梦里，赖得雁书飞。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
