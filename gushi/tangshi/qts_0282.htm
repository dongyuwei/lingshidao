<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百八十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百八十二
<br>
<br>　　卷282_1  「从军有苦乐行（时从司空鱼公北征）」李益
<br>
<br>　　劳者且莫歌，我欲送君觞。从军有苦乐，此曲乐未央。
<br>
<br>　　仆居在陇上，陇水断人肠。东过秦宫路，宫路入咸阳。
<br>
<br>　　时逢汉帝出，谏猎至长杨。讵驰游侠窟，非结少年场。
<br>
<br>　　一旦承嘉惠，轻身重恩光。秉笔参帷，从军至朔方。
<br>
<br>　　边地多阴风，草木自凄凉。断绝海云去，出没胡沙长。
<br>
<br>　　参差引雁翼，隐辚腾军装。剑文夜如水，马汗冻成霜。
<br>
<br>　　侠气五都少，矜功六郡良。山河起目前，睚眦死路傍。
<br>
<br>　　北逐驱獯虏，西临复旧疆。昔还赋馀资，今出乃赢粮。
<br>
<br>　　一矢|夏服，我弓不再张。寄语丈夫雄，若乐身自当。
<br>
<br>　　卷282_2  「登长城（一题作塞下曲）」李益
<br>
<br>　　汉家今上郡，秦塞古长城。有日云长惨，无风沙自惊。
<br>
<br>　　当今圣天子，不战四夷平。
<br>
<br>　　卷282_3  「杂曲」李益
<br>
<br>　　妾本蚕家女，不识贵门仪。藁砧持玉斧，交结五陵儿。
<br>
<br>　　十日或一见，九日在路岐。人生此夫婿，富贵欲何为。
<br>
<br>　　杨柳徒可折，南山不可移。妇人贵结发，宁有再嫁资。
<br>
<br>　　嫁女莫望高，女心愿所宜。宁从贱相守，不愿贵相离。
<br>
<br>　　蓝叶郁重重，蓝花若榴色。少妇归少年，华光自相得。
<br>
<br>　　谁言配君子，以奉百年身。有义即夫婿，无义还他人。
<br>
<br>　　爱如寒炉火，弃若秋风扇。山岳起面前，相看不相见。
<br>
<br>　　丈夫非小儿，何用强相知。不见朝生菌，易成还易衰。
<br>
<br>　　征客欲临路，居人还出门。北风河梁上，四野愁云繁。
<br>
<br>　　岂不恋我家，夫婿多感恩。前程有日月，勋绩在河源。
<br>
<br>　　少妇马前立，请君听一言。春至草亦生，谁能无别情。
<br>
<br>　　殷勤展心素，见新莫忘故。遥望孟门山，殷勤报君子。
<br>
<br>　　既为随阳雁，勿学西流水。尝闻生别离，悲莫悲于此。
<br>
<br>　　同器不同荣，堂下即千里。与君贫贱交，何异萍上水。
<br>
<br>　　托身天使然，同生复同死。
<br>
<br>　　卷282_4  「送辽阳使还军」李益
<br>
<br>　　征人歌且行，北上辽阳城。二月戎马息，悠悠边草生。
<br>
<br>　　青山出塞断，代地入云平。昔者匈奴战，多闻杀汉兵。
<br>
<br>　　平生报国愤，日夜角弓鸣。勉君万里去，勿使虏尘惊。
<br>
<br>　　卷282_5  「赋得早燕送别」李益
<br>
<br>　　碧草缦如线，去来双飞燕。长门未有春，先入班姬殿。
<br>
<br>　　梁空绕不息，檐寒窥欲遍。今至随红萼，昔还悲素扇。
<br>
<br>　　一别与秋鸿，差池讵相见。
<br>
<br>　　卷282_6  「秋晚溪中寄怀大理齐司直（时齐分司洛下，有东山之期）」李益
<br>
<br>　　凤翔属明代，羽翼文葳蕤。昆仑进琪树，飞舞下瑶池。
<br>
<br>　　振仪自西眷，东夏复分。国典唯平法，伊人方在斯。
<br>
<br>　　荒宁桁杨肃，芳辉兰玉滋。明质鹜高景，飘u服缨绥。
<br>
<br>　　天寒清洛苑，秋夕白云司。况复空岩侧，苍苍幽桂期。
<br>
<br>　　岁寒坐流霰，山川犹别离。浩思凭尊酒，氛氲独含辞。
<br>
<br>　　卷282_7  「溪中月下寄杨子尉封亮」李益
<br>
<br>　　蘅若夺幽色，衔思恍无。宵长霜雾多，岁晏淮海风。
<br>
<br>　　团团山中月，三五离夕同。露凝朱弦绝，觞至兰玉空。
<br>
<br>　　清光液流波，盛明难再逢。尝恐河汉远，坐窥烟景穷。
<br>
<br>　　小人谅处阴，君子树大功。永愿厉高翼，慰我丹桂丛。
<br>
<br>　　卷282_8  「春晚赋得馀花落（得起字）」李益
<br>
<br>　　留春春竟去，春去花如此。蝶舞绕应稀，鸟惊飞讵已。
<br>
<br>　　衰红辞故萼，繁绿扶雕蕊。自委不胜愁，庭风那更起。
<br>
<br>　　卷282_9  「闻亡友王七嘉禾寺得素琴」李益
<br>
<br>　　故人惜此去，留琴明月前。今来我访旧，泪洒白云天。
<br>
<br>　　讵欲匣孤响，送君归夜泉。抚琴犹可绝，况此故无弦。
<br>
<br>　　何必雍门奏，然后泪潺。
<br>
<br>　　卷282_10  「校书郎杨凝往年以古镜贶别今追赠以诗」李益
<br>
<br>　　明镜出匣时，明如云间月。一别青春鉴，回光照华发。
<br>
<br>　　美人昔自爱，Q带手中结。愿以三五期，经天无玷缺。
<br>
<br>　　卷282_11  「置酒行」李益
<br>
<br>　　置酒命所欢，凭觞遂为戚。日往不再来，兹辰坐成昔。
<br>
<br>　　百龄非久长，五十将半百。胡为劳我形，己须还复白。
<br>
<br>　　西山鸾鹤群，矫矫烟雾翮。明霞发金丹，阴洞潜水碧。
<br>
<br>　　安得凌风羽，崦嵫驻灵魄。无然坐衰老，惭叹东陵柏。
<br>
<br>　　卷282_12  「长社窦明府宅夜送王屋道士常究子」李益
<br>
<br>　　旦随三鸟去，羽节凌霞光。暮与双凫宿，云车下紫阳。
<br>
<br>　　天坛临月近，洞水出山长。海峤年年别，丘陵徒自伤。
<br>
<br>　　卷282_13  「观回军三韵」李益
<br>
<br>　　行行上陇头，陇月暗悠悠。万里将军没，回旌陇戍秋。
<br>
<br>　　谁令呜咽水，重入故营流。
<br>
<br>　　卷282_14  「华山南庙」李益
<br>
<br>　　阴山临古道，古庙闭山碧。落日春草中，搴芳荐瑶席。
<br>
<br>　　明灵达精意，仿佛如不隔。岩雨神降时，回飙入松柏。
<br>
<br>　　常闻坑儒后，此地返秦璧。自古害忠良，神其辅宗u.
<br>
<br>　　卷282_15  「喜邢校书远至对雨同赋远晚饭阮返五韵」李益
<br>
<br>　　雀噪空城阴，木衰羁思远。已蔽青山望，徒悲白云晚。
<br>
<br>　　别离千里风，雨中同一饭。开径说逢康，临觞方接阮。
<br>
<br>　　旅宦竟何如，劳飞思自返。
<br>
<br>　　卷282_16  「城西竹园送裴佶王达」李益
<br>
<br>　　葳蕤凌风竹，寂寞离人觞。怆怀非外至，沉郁自中肠。
<br>
<br>　　远行从此始，别袂重凄霜。
<br>
<br>　　卷282_17  「月下喜邢校书至自洛」李益
<br>
<br>　　天河夜未央，漫漫复苍苍。重君远行至，及此明月光。
<br>
<br>　　华星映衰柳，暗水入寒塘。客心定何似，馀欢方自长。
<br>
<br>　　卷282_18  「北至太原」李益
<br>
<br>　　炎祚昔昏替，皇基此郁盘。玄命久已集，抚运良乃艰。
<br>
<br>　　南厄羊肠险，北走雁门寒。始于一戎定，垂此亿世安。
<br>
<br>　　唐风本忧思，王业实艰难。中历虽横溃，天纪未可干。
<br>
<br>　　圣明所兴国，灵岳固不殚。咄咄薄游客，斯言殊不刊。
<br>
<br>　　卷282_19  「入华山访隐者经仙人石坛」李益
<br>
<br>　　三考四岳下，官曹少休沐。久负青山诺，今还获所欲。
<br>
<br>　　尝闻玉清洞，金简受玄。夙驾升天行，云游恣霞宿。
<br>
<br>　　平明矫轻策，扪石入空曲。仙人古石坛，苔绕青瑶局。
<br>
<br>　　阳桂凌烟紫，阴罗冒水绿。隔世闻丹经，悬泉注明玉。
<br>
<br>　　前惊羽人会，白日天居肃。问我将致辞，笑之自相目。
<br>
<br>　　竦身云遂起，仰见双白鹄。堕其一纸书，文字类鸟足。
<br>
<br>　　视之了不识，三返又三复。归来问方士，举世莫解读。
<br>
<br>　　何必若蜉蝣，然后为R促。鄙哉宦游子，身志俱降辱。
<br>
<br>　　再往不及期，劳歌叩山木。
<br>
<br>　　卷282_20  「罢镜」李益
<br>
<br>　　手中青铜镜，照我少年时。衰飒一如此，清光难复持。
<br>
<br>　　欲令孤月掩，从遣半心疑。纵使逢人见，犹胜自见悲。
<br>
<br>　　卷282_21  「华阴东泉同张处士诣藏律师兼简县内同官因寄齐中书」李益
<br>
<br>　　苍崖抱寒泉，沦照洞金碧。潜鳞孕明晦，山灵s幽赜。
<br>
<br>　　前峰何其诡，万变穷日夕。松老风易悲，山秋云更白。
<br>
<br>　　故人邑中吏，五里仙雾隔。美质简琼瑶，英声铿金石。
<br>
<br>　　烦君竟相问，问我此何适。我因赞时理，书寄西飞翮。
<br>
<br>　　哲匠熙百工，日月被光泽。大国本多士，荆岑无遗璧。
<br>
<br>　　高网弥八，皇图明四辟。群材既兼畅，顾我在草泽。
<br>
<br>　　贵无身外名，贱有区中役。忽忽百龄内，殷殷千虑迫。
<br>
<br>　　人生已如寄，在寄复为客。旧国不得归，风尘满阡陌。
<br>
<br>　　卷282_22  「答郭黄中孤云首章见赠」李益
<br>
<br>　　孤云生西北，从风东南飘。帝乡日已远，苍梧无还飙。
<br>
<br>　　已矣玄凤叹，严霜集灵苕。君其勉我怀，岁暮孰不凋。
<br>
<br>　　卷282_23  「合源溪期张计不至」李益
<br>
<br>　　霜露肃时序，缅然方独寻。暗溪迟仙侣，寒涧闻松禽。
<br>
<br>　　寂历兹夜永，清明秋序深。微波澹澄夕，烟景含虚林。
<br>
<br>　　素志久沦否，幽怀方自吟。
<br>
<br>　　卷282_24  「竹溪」李益
<br>
<br>　　访竹越云崖，即林若溪绝。宁知修干下，漠漠秋苔洁。
<br>
<br>　　清光溢空曲，茂色临幽澈。采摘愧芳鲜，奉君岁暮节。
<br>
<br>　　卷282_25  「送诸暨王主簿之任」李益
<br>
<br>　　别愁已万绪，离曲方三奏。远宦一辞乡，南天异风候。
<br>
<br>　　秦城岁芳老，越国春山秀。落日望寒涛，公门闭清昼。
<br>
<br>　　何用慰相思，裁书寄关右。
<br>
<br>　　卷282_26  「罢秩后入华山采茯苓逢道者」李益
<br>
<br>　　委绶来名山，观奇恣所停。山中若有闻，言此不死庭。
<br>
<br>　　遂逢五老人，一谓西岳灵。或闻樵人语，飞去入昴星。
<br>
<br>　　授我出云路，苍然凌石屏。视之有文字，乃古黄庭经。
<br>
<br>　　左右长松列，动摇风露零。上蟠千年枝，阴虬负青冥。
<br>
<br>　　下结九秋霰，流膏为茯苓。取之砂石间，异若龟鹤形。
<br>
<br>　　况闻秦宫女，华发变已青。有如上帝心，与我千万龄。
<br>
<br>　　始疑有仙骨，炼魂可永宁。何事逐豪游，饮啄以膻腥。
<br>
<br>　　神物亦自s，风雷护此扃。欲传山中宝，回策忽已暝。
<br>
<br>　　乃悲世上人，求醒终不醒。
<br>
<br>　　卷282_27  「自朔方还与郑式瞻崔称郑子周岑赞同会法云寺三门避暑」李益
<br>
<br>　　予本疏放士，A来非外矫。误落边尘中，爱山见山少。
<br>
<br>　　始投清凉宇，门值烟岫表。参差互明灭，彩翠竟昏晓。
<br>
<br>　　泠泠远风来，过此群木杪。英英二三彦，襟旷去烦扰。
<br>
<br>　　游川出潜鱼，息阴倦飞鸟。徇物不可穷，唯于此心了。
<br>
<br>　　卷282_28  「来从窦车骑行（自朔方行作）」李益
<br>
<br>　　束发逢世屯，怀恩抱明义。读书良有感，学剑惭非智。
<br>
<br>　　遂别鲁诸生，来从窦车骑。追兵赴边急，络马黄金辔。
<br>
<br>　　出入燕南陲，由来重意气。自经皋兰战，又破楼烦地。
<br>
<br>　　西北护三边，东南留一尉。时过H如云，参差不自意。
<br>
<br>　　将军失恩泽，万事从此异。置酒高台上，薄暮秋风至。
<br>
<br>　　长戟与我归，归来同弃置。自酌还自饮，非名又非利。
<br>
<br>　　歌出易水寒，琴下雍门泪。出逢平乐旧，言在天阶侍。
<br>
<br>　　问我从军苦，自陈少年贵。丈夫交四海，徒论身自致。
<br>
<br>　　汉将不封侯，苏卿劳远使。今我终此曲，此曲诚不易。
<br>
<br>　　贵人难识心，何由知忌讳。
<br>
<br>　　卷282_29  「夜发军中」李益
<br>
<br>　　边马枥上惊，雄剑匣中鸣。半夜军书至，匈奴寇六城。
<br>
<br>　　中坚分暗阵，太乙起神兵。出没风云合，苍黄豺虎争。
<br>
<br>　　今日边庭战，缘赏不缘名。
<br>
<br>　　卷282_30  「将赴朔方早发汉武泉」李益
<br>
<br>　　弭盖出故关，穷秋首边路。问我此何为，平生重一顾。
<br>
<br>　　风吹山下草，系马河边树。奉役良有期，回瞻终未屡。
<br>
<br>　　去乡幸未远，戎衣今已故。岂惟幽朔寒，念我机中素。
<br>
<br>　　去矣勿复言，所酬知音遇。
<br>
<br>　　卷282_31  「城傍少年（一作汉宫少年行）」李益
<br>
<br>　　生长边城傍，出身事弓马。少年有胆气，独猎阴山下。
<br>
<br>　　偶与匈奴逢，曾擒射雕者。名悬壮士籍，请君少相假。
<br>
<br>　　卷282_32  「游子吟」李益
<br>
<br>　　女羞夫婿薄，客耻主人贱。遭遇同众流，低回愧相见。
<br>
<br>　　君非青铜镜，何事空照面。莫以衣上尘，不谓心如练。
<br>
<br>　　人生当荣盛，待士勿言倦。君看白日驰，何异弦上箭。
<br>
<br>　　卷282_33  「饮马歌」李益
<br>
<br>　　百马饮一泉，一马争上游。一马喷成泥，百马饮浊流。
<br>
<br>　　上有沧浪客，对之空叹息。自顾缨上尘，裴回终日夕。
<br>
<br>　　为问泉上翁，何时见沙石。
<br>
<br>　　卷282_34  「莲塘驿（在盱眙界）」李益
<br>
<br>　　五月渡淮水，南行绕山陂。江村远鸡应，竹里闻缲丝。
<br>
<br>　　楚女肌发美，莲塘烟露滋。菱花覆碧渚，黄鸟双飞时。
<br>
<br>　　渺渺溯洄远，凭风托微词。斜光动流睇，此意难自持。
<br>
<br>　　女歌本轻艳，客行多怨思。女萝蒙幽蔓，拟上青桐枝。
<br>
<br>　　卷282_35  「五城道中」李益
<br>
<br>　　金铙随玉节，落日河边路。沙鸣后骑来，雁起前军度。
<br>
<br>　　五城鸣斥堠，三秦新召募。天寒白登道，塞浊阴山雾。
<br>
<br>　　仍闻旧兵老，尚在乌兰戍。笳箫汉思繁，旌旗边色故。
<br>
<br>　　寝兴倦弓甲，勤役伤风露。来远赏不行，锋交勋乃茂。
<br>
<br>　　未知朔方道，何年罢兵赋。
<br>
<br>　　卷282_36  「与王楚同登青龙寺上方」李益
<br>
<br>　　连冈出古寺，流睇移芳宴。鸟没汉诸陵，草平秦故殿。
<br>
<br>　　摇光浅深树，拂木参差燕。春心断易迷，远目伤难遍。
<br>
<br>　　壮日各轻年，暮年方自见。
<br>
<br>　　卷282_37  「登夏州城观送行人赋得六州胡儿歌」李益
<br>
<br>　　六州胡儿六蕃语，十岁骑羊逐沙鼠。沙头牧马孤雁飞，
<br>
<br>　　汉军游骑貂锦衣。云中征戍三千里，今日征行何岁归。
<br>
<br>　　无定河边数株柳，共送行人一杯酒。胡儿起作和蕃歌，
<br>
<br>　　齐唱呜呜尽垂手。心知旧国西州远，西向胡天望乡久。
<br>
<br>　　回头忽作异方声，一声回尽征人首。蕃音虏曲一难分，
<br>
<br>　　似说边情向塞云。故国关山无限路，风沙满眼堪断魂。
<br>
<br>　　不见天边青作冢，古来愁杀汉昭君。
<br>
<br>　　卷282_38  「从军夜次六胡北饮马磨剑石为祝殇辞」李益
<br>
<br>　　我行空碛，见沙之磷磷，与草之幂幂，半没胡儿磨剑石。
<br>
<br>　　当时洗剑血成川，至今草与沙皆赤。我因扣石问以言，
<br>
<br>　　水流呜咽幽草根，君宁独不怪阴磷？吹火荧荧又为碧，
<br>
<br>　　有鸟自称蜀帝魂。南人伐竹湘山下，交根接叶满泪痕。
<br>
<br>　　请君先问湘江水，然我此恨乃可论。秦亡汉绝三十国，
<br>
<br>　　关山战死知何极。风飘雨洒水自流，此中有冤消不得。
<br>
<br>　　为之弹剑作哀吟，风沙四起云沈沈。满营战马嘶欲尽，
<br>
<br>　　毕昴不见胡天阴。东征曾吊长平苦，往往晴明独风雨。
<br>
<br>　　年移代去感精魂，空山月暗闻鼙鼓。秦坑赵卒四十万，
<br>
<br>　　未若格斗伤戎虏。圣君破胡为六州，六州又尽为胡丘。
<br>
<br>　　韩公三城断胡路，汉甲百万屯边秋。乃分司空授朔土，
<br>
<br>　　拥以玉节临诸侯，汉为一雪万世仇。我今抽刀勒剑石，
<br>
<br>　　告尔万世为唐休。又闻招魂有美酒，为我浇酒祝东流。
<br>
<br>　　殇为魂兮，可以归还故乡些；沙场地无人兮，
<br>
<br>　　尔独不可以久留。
<br>
<br>　　卷282_39  「登天坛夜见海」李益
<br>
<br>　　朝游碧峰三十六，夜上天坛月边宿。仙人携我搴玉英，
<br>
<br>　　坛上夜半东方明。仙钟撞撞近海日，海中离离三山出。
<br>
<br>　　霞梯赤城遥可分，霓旌绛节倚彤云。八鸾五凤纷在御，
<br>
<br>　　王母欲上朝元君。群仙指此为我说，几见尘飞沧海竭。
<br>
<br>　　竦身别我期丹宫，空山处处遗清风。九州下视杳未旦，
<br>
<br>　　一半浮生皆梦中。始知武皇求不死，去逐瀛洲羡门子。
<br>
<br>　　卷282_40  「大礼毕皇帝御丹凤门改元建中大赦」李益
<br>
<br>　　大明犹斓胤郑六龙负日升天门。凤凰飞来衔帝，
<br>
<br>　　言我万代金皇孙。灵鸡鼓舞承天赦，高翔百尺垂朱幡。
<br>
<br>　　宸居穆清受天历，建中甲子合上元。昊穹景命即已至，
<br>
<br>　　王事乃可酬乾坤。升中告成答玄贶，泥金检玉昭鸿恩。
<br>
<br>　　云亭之事略可记，七十二君宁独尊。小臣欲上封禅表，
<br>
<br>　　久而未就归文园。
<br>
<br>　　卷282_41  「轻薄篇」李益
<br>
<br>　　豪不必驰千骑，雄不在垂双K.天生俊气自相逐，
<br>
<br>　　出与雕鹗同飞翻。朝行九衢不得意，下鞭走马城西原。
<br>
<br>　　忽闻燕雁一声去，回鞍挟弹平陵园。归来青楼曲未半，
<br>
<br>　　美人玉色当金尊。淮阴少年不相下，酒酣半笑倚市门。
<br>
<br>　　安知我有不平色，白日欲落红尘昏。死生容易如反掌，
<br>
<br>　　得意失意由一言。少年但饮莫相问，此中报仇亦报恩。
<br>
<br>　　卷282_42  「野田行（一作于鹄诗）」李益
<br>
<br>　　日没出古城，野田何茫茫。寒狐啸青冢，鬼火烧白杨。
<br>
<br>　　昔人未为泉下客，行到此中曾断肠。
<br>
<br>　　卷282_43  「古别离」李益
<br>
<br>　　双剑欲别风凄然，雌沉水底雄上天。江回汉转两不见，
<br>
<br>　　云交雨合知何年。古来万事皆由命，何用临岐苦涕涟。
<br>
<br>　　卷282_44  「效古促促曲为河上思妇作」李益
<br>
<br>　　促促何促促，黄河九回曲。嫁与棹船郎，空床将影宿。
<br>
<br>　　不道君心不如石，那教妾貌长如玉。
<br>
<br>　　卷282_45  「汉宫少年行」李益
<br>
<br>　　君不见上宫警夜营八屯，冬冬街鼓朝朱轩。
<br>
<br>　　玉阶霜仗拥未合，少年排入铜龙门。暗闻弦管九天上，
<br>
<br>　　宫漏沈沈清吹繁。平明走马绝驰道，呼鹰挟弹通缭垣。
<br>
<br>　　玉笼金锁养黄口，探雏取卵伴王孙。分曹陆博快一掷，
<br>
<br>　　迎欢先意笑语喧。巧为柔媚学优孟，儒衣嬉戏冠沐猿。
<br>
<br>　　晚来香街经柳市，行过倡舍宿桃根。相逢杯酒一言失，
<br>
<br>　　回朱点白闻至尊。金张许史伺颜色，王侯将相莫敢论。
<br>
<br>　　岂知人事无定势，朝欢暮戚如掌翻。椒房宠移子爱夺，
<br>
<br>　　一夕秋风生戾园。徒用黄金将买赋，宁知白玉暗成痕。
<br>
<br>　　持杯收水水已覆，徙薪避火火更燔。欲求四老张丞相，
<br>
<br>　　南山如天不可上。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
