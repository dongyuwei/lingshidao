<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百五十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百五十四
<br>
<br>　　卷754_1  「赠泰州掾令狐克己（文公曾孙）」徐铉
<br>
<br>　　念子才多命且奇，乱中抛掷少年时。深藏七泽衣如雪，
<br>
<br>　　却见中朝鬓似丝。旧德在人终远大，扁舟为吏莫推辞。
<br>
<br>　　孤芳自爱凌霜处，咏取文公白菊诗。
<br>
<br>　　卷754_2  「送荻栽与秀才朱观」徐铉
<br>
<br>　　羡子清吟处，茅斋面碧流。解憎莲艳俗，唯欠荻花幽。
<br>
<br>　　鹭立低枝晚，风惊折叶秋。赠君须种取，不必树忘忧。
<br>
<br>　　卷754_3  「使浙西先寄献燕王侍中」徐铉
<br>
<br>　　京江风静喜乘流，极目遥瞻万岁楼。喜气茏葱甘露晚，
<br>
<br>　　水烟波淡海门秋。五年不见鸾台长，明日将陪兔苑游。
<br>
<br>　　欲问平台门下吏，相君还许吐茵不。
<br>
<br>　　卷754_4  「常州驿中喜雨」徐铉
<br>
<br>　　飒飒旱天雨，凉风一夕回。远寻南亩去，细入驿亭来。
<br>
<br>　　蓑唱牛初牧，渔歌棹正开。盈庭顿无事，归思酌金。
<br>
<br>　　卷754_5  「驿中七夕」徐铉
<br>
<br>　　七夕雨初霁，行人正忆家。江天望河汉，水馆折莲花。
<br>
<br>　　独坐凉何甚，微吟月易斜。今年不乞巧，钝拙转堪嗟。
<br>
<br>　　卷754_6  「赠浙西顾推官」徐铉
<br>
<br>　　盛府宾寮八十馀，闭门高卧兴无如。梁王苑里相逢早，
<br>
<br>　　润浦城中得信疏。狼藉杯盘重会面，风流才调一如初。
<br>
<br>　　愿君百岁犹强健，他日相寻隐士庐。
<br>
<br>　　卷754_7  「赠浙西妓亚仙（筵上作）」徐铉
<br>
<br>　　翠黛谷缭梗朱颜醉更春。占将南国貌，恼杀别家人。
<br>
<br>　　粉汗沾巡盏，花钿逐舞茵。明朝绮窗下，离恨两殷勤。
<br>
<br>　　卷754_8  「回至瓜洲献侍中」徐铉
<br>
<br>　　紫微垣里旧宾从，来向吴门谒府公。奉使谬持严助节，
<br>
<br>　　登门初识鲁王宫。笙歌隐隐违离后，烟水茫茫怅望中。
<br>
<br>　　日暮瓜洲江北岸，两行清泪滴西风。
<br>
<br>　　卷754_9  「邵伯埭下寄高邮陈郎中」徐铉
<br>
<br>　　故人相别动经年，候馆相逢倍惨然。顾我饮冰难辍棹，
<br>
<br>　　感君扶病为开筵。河湾水浅翘秋鹭，柳岸风微噪暮蝉。
<br>
<br>　　欲识酒醒魂断处，谢公祠畔客亭前。
<br>
<br>　　卷754_10  「谪居舒州，累得韩高二舍人书，作此寄之」徐铉
<br>
<br>　　三峰烟霭碧临溪，中有骚人理钓丝。会友少于分袂日，
<br>
<br>　　谪居多却在朝时。丹心历历吾终信，俗虑悠悠尔不知。
<br>
<br>　　珍重韩君与高子，殷勤书札寄相思。
<br>
<br>　　卷754_11  「和张先辈见寄二首」徐铉
<br>
<br>　　去国离群掷岁华，病容憔悴愧丹砂。溪连舍下衣长润，
<br>
<br>　　山带城边日易斜。几处垂钩依野岸，有时披褐到邻家。
<br>
<br>　　故人书札频相慰，谁道西京道路赊。
<br>
<br>　　清时沦放在山州，邛竹纱巾处处游。野日苍茫悲f舍，
<br>
<br>　　水风阴湿弊貂裘。鸡鸣候旦宁辞晦，松节凌霜几换秋。
<br>
<br>　　两首新诗千里道，感君情分独知丘。
<br>
<br>　　卷754_12  「印秀才至舒州见寻，别后寄诗依韵和」徐铉
<br>
<br>　　羁游白社身虽屈，高步辞场道不卑。投分共为知我者，
<br>
<br>　　相寻多愧谪居时。离怀耿耿年来梦，厚意勤勤别后诗。
<br>
<br>　　今日溪边正相忆，雪晴山秀柳丝垂。
<br>
<br>　　卷754_13  「行园树」徐铉
<br>
<br>　　松节凌霜久，蓬根逐吹频。群生各有性，桃李但争春。
<br>
<br>　　卷754_14  「题雷公井」徐铉
<br>
<br>　　掩霭愚公谷，萧寥羽客家。俗人知处所，应为有桃花。
<br>
<br>　　卷754_15  「送彭秀才」徐铉
<br>
<br>　　贾生去国已三年，短褐闲行皖水边。尽日野云生舍下，
<br>
<br>　　有时京信到门前。无人与和投湘赋，愧子来浮访戴船。
<br>
<br>　　满袖新诗好回去，莫随骚客醉林泉。
<br>
<br>　　卷754_16  「移饶州别周使君」徐铉
<br>
<br>　　正怜东道感贤侯，何幸南冠脱楚囚。伯台前收别宴，
<br>
<br>　　乔公亭下舣行舟。四年去国身将老，百郡征兵主尚忧。
<br>
<br>　　更向鄱阳湖上去，青衫憔悴泪交流。
<br>
<br>　　卷754_17  「避难东归，依韵和黄秀才见寄」徐铉
<br>
<br>　　戚戚逢人问所之，东流相送向京畿。自甘逐客纫兰佩，
<br>
<br>　　不料平民著战衣。树带荒村春冷落，江澄霁色雾霏微。
<br>
<br>　　时危道丧无才术，空手徘徊不忍归。
<br>
<br>　　卷754_18  「酬郭先辈」徐铉
<br>
<br>　　太原郭夫子，行高文炳蔚。弱龄负世誉，一举游月窟。
<br>
<br>　　仙籍第三人，时人故称屈。昔余吏西省，倾盖名籍籍。
<br>
<br>　　及我窜群舒，向风心郁郁。归来暮江上，云雾一披拂。
<br>
<br>　　雷雨不下施，犹作池中物。念君介然气，感时思奋发。
<br>
<br>　　示我数篇文，与古争驰突。彩褥粲英华，理深刮肌骨。
<br>
<br>　　古诗尤精奥，史论皆宏拔。举此措诸民，何忧民不活。
<br>
<br>　　吁嗟吾道薄，与世长迂阔。顾我徒有心，数奇身正绌。
<br>
<br>　　论兵属少年，经国须儒术。夫子无自轻，苍生正愁疾。
<br>
<br>　　卷754_19  「和集贤钟郎中」徐铉
<br>
<br>　　石渠册府神仙署，当用明朝第一人。腰下别悬新印绶，
<br>
<br>　　座中皆是故交亲。龙池树色供清景，浴殿香风接近邻。
<br>
<br>　　从此翻飞应更远，遍寻三十六天春。
<br>
<br>　　卷754_20  「送刘山阳」徐铉
<br>
<br>　　旧族知名士，朱衣宰楚城。所嗟吾道薄，岂是主恩轻。
<br>
<br>　　战鼓何时息，儒冠独自行。此心多感激，相送若为情。
<br>
<br>　　卷754_21  「题伏龟山北隅」徐铉
<br>
<br>　　兹山信岑寂，阴崖积苍翠。水石何必多，宛有千岩意。
<br>
<br>　　孰知近人境，旦暮含佳气。池影摇轻风，林光澹新霁。
<br>
<br>　　支颐藉芳草，自足忘世事。未得归去来，聊为宴居地。
<br>
<br>　　卷754_22  「送黄梅江明府」徐铉
<br>
<br>　　封疆多难正经纶，台阁如何不用君。江上又劳为小邑，
<br>
<br>　　箧中徒自有雄文。书生胆气人谁信，远俗歌谣主不闻。
<br>
<br>　　一首新诗无限意，再三吟味向秋云。
<br>
<br>　　卷754_23  「咏梅子真送郭先辈」徐铉
<br>
<br>　　忠臣本爱君，仁人本爱民。宁知贵与贱，岂计名与身。
<br>
<br>　　梅生为一尉，献疏来君门。君门深万里，金虎重千钧。
<br>
<br>　　向永且不用，况复论子真。拂衣遂长往，高节邈无邻。
<br>
<br>　　至今仙籍中，谓之梅真人。郭生负逸气，百代继遗尘。
<br>
<br>　　进退生自知，得丧吾不陈。斯民苟有幸，期子一朝伸。
<br>
<br>　　卷754_24  「和萧郎中午日见寄」徐铉
<br>
<br>　　细雨轻风采药时，褰帘隐几更何为。岂知泽畔纫兰客，
<br>
<br>　　来赴城中角黍期。多罪静思如v蘖，赦书才听似含饴。
<br>
<br>　　谢公制胜常闲暇，愿接西州敌手棋。
<br>
<br>　　卷754_25  「送黄秀才姑孰辟命」徐铉
<br>
<br>　　世乱离情苦，家贫色养难。水云孤棹去，风雨暮春寒。
<br>
<br>　　幕府才方急，骚人泪未干。何时王道泰，万里看鹏抟。
<br>
<br>　　卷754_26  「送王四十五归东都」徐铉
<br>
<br>　　海内兵方起，离筵泪易垂。怜君负米去，惜此落花时。
<br>
<br>　　想忆看来信，相宽指后期。殷勤手中柳，此是向南枝。
<br>
<br>　　卷754_27  「和太常萧少卿近郊马上偶吟」徐铉
<br>
<br>　　田园经雨绿分畦，飞盖闲行九里堤。拂袖清风尘不起，
<br>
<br>　　满川芳草路如迷。林开始觉晴天迥，潮上初惊浦岸齐。
<br>
<br>　　怪得仙郎诗句好，断霞残照远山西。
<br>
<br>　　卷754_28  「又和」徐铉
<br>
<br>　　抱瓮何人灌药畦，金衔为尔驻平堤。村桥野店景无限，
<br>
<br>　　绿水晴天思欲迷。横笛乍随轻吹断，归帆疑与远山齐。
<br>
<br>　　凤城回望真堪画，万户千门蒋峤西。
<br>
<br>　　卷754_29  「抛球乐辞二首」徐铉
<br>
<br>　　歌舞送飞球，金觥碧玉筹。管弦桃李月，帘幕凤凰楼。
<br>
<br>　　一笑千场醉，浮生任白头。
<br>
<br>　　灼灼传花枝，纷纷度画旗。不知红烛下，照见彩球飞。
<br>
<br>　　借势因期克，巫山暮雨归。
<br>
<br>　　卷754_30  「离歌辞五首」徐铉
<br>
<br>　　莫折红芳树，但知尽意看。狂风幸无意，那忍折教残。
<br>
<br>　　朝日城南路，旌旗照绿芜。使君何处去，桑下觅罗敷。
<br>
<br>　　事与年俱往，情将分共深。莫惊容鬓改，只是旧时心。
<br>
<br>　　暂别劳相送，佳期愿莫违。朱颜不须老，留取待郎归。
<br>
<br>　　拂匣收珠佩，回灯拭薄妆。莫嫌春夜短，匹似楚襄王。
<br>
<br>　　卷754_31  「梦游三首」徐铉
<br>
<br>　　魂梦悠扬不奈何，夜来还在故人家。香骼烛时时暗，
<br>
<br>　　户映屏风故故斜。檀的慢调银字管，云鬟低缀折枝花。
<br>
<br>　　天明又作人间别，洞口春深道路赊。
<br>
<br>　　绣幌银屏杳霭间，若非魂梦到应难。窗前人静偏宜夜，
<br>
<br>　　户内春浓不识寒。蘸甲递觞纤似玉，含词忍笑腻于檀。
<br>
<br>　　锦书若要知名字，满县花开不姓潘。
<br>
<br>　　南国佳人字玉儿，芙蓉双脸远山眉。仙郎有约长相忆，
<br>
<br>　　阿母何猜不得知。梦里行云还倏忽，暗中携手乍疑迟。
<br>
<br>　　因思别后闲窗下，织得回文几首诗。
<br>
<br>　　卷754_32  「和萧少卿见庆新居」徐铉
<br>
<br>　　湘浦怀沙已不疑，京城赐第岂前期。鼓声到晚知坊远，
<br>
<br>　　山色来多与静宜。簪屦尚应怜故物，稻粱空自愧华池。
<br>
<br>　　新诗问我偏饶思，还念鹪鹩得一枝。
<br>
<br>　　卷754_33  「又和」徐铉
<br>
<br>　　惊蓬偶驻知多幸，断雁重联惬素期。当户小山如旧识，
<br>
<br>　　上墙幽藓最相宜。清风不去因栽竹，隙地无多也凿池。
<br>
<br>　　更喜良邻有嘉树，绿阴分得近南枝。
<br>
<br>　　卷754_34  「送勋道人之建安」徐铉
<br>
<br>　　下国兵方起，君家义独闻。若为轻世利，归去卧溪云。
<br>
<br>　　挂席冲岚翠，携筇破藓纹。离情似霜叶，江上正纷纷。
<br>
<br>　　卷754_35  「送许郎中歙州判官兼黟县」徐铉
<br>
<br>　　尝闻黟县似桃源，况是优游冠玳筵。遗爱非遥应卧理，
<br>
<br>　　祖风犹在好寻仙。朝衣旧识熏香史，禄米初营种秫田。
<br>
<br>　　大抵宦游须自适，莫辞离别二三年。
<br>
<br>　　卷754_36  「送彭秀才南游」徐铉
<br>
<br>　　问君孤棹去何之，玉笥春风楚水西。山上断云分翠霭，
<br>
<br>　　林间晴雪入澄溪。琴心酒趣神相会，道士仙童手共携。
<br>
<br>　　他日时清更随计，莫如刘阮洞中迷。
<br>
<br>　　卷754_37  「和明上人除夜见寄」徐铉
<br>
<br>　　酌酒围炉久，愁襟默自增。长年逢岁暮，多病见兵兴。
<br>
<br>　　夜色开庭燎，寒威入砚冰。汤师无别念，吟坐一灯凝。
<br>
<br>　　卷754_38  「正初和鄂州边郎中见寄」徐铉
<br>
<br>　　潦倒含香客，凄凉赋f人。未能全卷舌，终拟学垂纶。
<br>
<br>　　故友暌离久，音书问讯频。相思俱老大，又见一年新。
<br>
<br>　　卷754_39  「送刘司直出宰」徐铉
<br>
<br>　　之子有雄文，风标秀不群。低飞从墨绶，逸志在青云。
<br>
<br>　　柳色临流动，春光到县分。贤人多静理，未爽醉醺醺。
<br>
<br>　　卷754_40  「送从兄赴临川幕」徐铉
<br>
<br>　　梁王籍宠就东藩，还召邹枚坐兔园。今日好论天下事，
<br>
<br>　　昔年同受主人恩。石头城下春潮满，金亭边绿树繁。
<br>
<br>　　唯有音书慰离别，一杯相送别无言。
<br>
<br>　　卷754_41  「送龚员外赴江州幕」徐铉
<br>
<br>　　烦君更上筑金台，世难民劳藉俊才。自有声名驰羽檄，
<br>
<br>　　不妨谈笑奉尊。元规楼迥清风满，匡俗山春画障开。
<br>
<br>　　莫忘故人离别恨，海潮回处寄书来。
<br>
<br>　　卷754_42  「送朱先辈尉庐陵」徐铉
<br>
<br>　　我重朱夫子，依然见古人。成名无愧色，得禄及慈亲。
<br>
<br>　　莫叹官资屈，宁论活计贫。平生心气在，终任静边尘。
<br>
<br>　　卷754_43  「送钟德林郎中学士赴东府诗。得酒」徐铉
<br>
<br>　　酌此杯中物，茱萸满把秋。今朝将送别，他日是忘忧。
<br>
<br>　　世乱方多事，年加易得愁。政成频一醉，亦未减风流。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
