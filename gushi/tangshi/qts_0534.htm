<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百三十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百三十四
<br>
<br>　　卷534_1  「再游姑苏玉芝观」许浑
<br>
<br>　　高梧一叶下秋初，迢递重廊旧寄居。月过碧窗今夜酒，
<br>
<br>　　雨昏红壁去年书。玉池露冷芙蓉浅，琼树风高薜荔疏。
<br>
<br>　　明日挂帆更东去，仙翁应笑为鲈鱼。
<br>
<br>　　卷534_2  「夜归驿楼」许浑
<br>
<br>　　水晚云秋山不穷，自疑身在画屏中。孤舟移棹一江月，
<br>
<br>　　高阁卷帘千树风。窗下覆棋残局在，橘边沽酒半坛空。
<br>
<br>　　早炊香稻待鲈，南渚未明寻钓翁。
<br>
<br>　　卷534_3  「题灵山寺行坚师院」许浑
<br>
<br>　　西岩一径不通樵，八十持杯未觉遥。龙在石潭闻夜雨，
<br>
<br>　　雁移沙渚见秋潮。经函露湿文多暗，香印风吹字半销。
<br>
<br>　　应笑东归又南去，越山无路水迢迢。
<br>
<br>　　卷534_4  「湖州韦长史山居（即皎然旧宅）」许浑
<br>
<br>　　一官唯买昼公堂，但得身闲日自长。琴曲少声重勘谱，
<br>
<br>　　药丸多忌更寻方。溪浮箬叶添醅绿，泉绕松根助茗香。
<br>
<br>　　明日鳜鱼何处钓，门前春水似沧浪。
<br>
<br>　　卷534_5  「赠李伊阙」许浑
<br>
<br>　　桐履如飞不可寻，一壶双笈峄阳琴。舟横野渡寒风急，
<br>
<br>　　门掩荒山夜雪深。贫笑白驹无去意，病惭黄鹄有归心。
<br>
<br>　　云间二室劳君画，水墨苍苍半壁阴。
<br>
<br>　　卷534_6  「重游练湖怀旧」许浑
<br>
<br>　　西风渺渺月连天，同醉兰舟未十年。f鸟赋成人已没，
<br>
<br>　　嘉鱼诗在世空传。荣枯尽寄浮云外，哀乐犹惊逝水前。
<br>
<br>　　日暮长堤更回首，一声邻笛旧山川。
<br>
<br>　　卷534_7  「乘月棹舟送大历寺灵聪上人不及」许浑
<br>
<br>　　万峰秋尽百泉清，旧锁禅扉在赤城。枫浦客来烟未散，
<br>
<br>　　竹窗僧去月犹明。杯浮野渡鱼龙远，锡响空山虎豹惊。
<br>
<br>　　一字不留何足讶，白云无路水无情。
<br>
<br>　　卷534_8  「汴河亭」许浑
<br>
<br>　　广陵花盛帝东游，先劈昆仑一派流。百二禁兵辞象阙，
<br>
<br>　　三千宫女下龙舟。凝云鼓震星辰动。拂浪旗开日月浮。
<br>
<br>　　四海义师归有道，迷楼还似景阳楼。
<br>
<br>　　卷534_9  「村舍二首」许浑
<br>
<br>　　自翦青莎织雨衣，南峰烟火是柴扉。莱妻早报蒸藜熟，
<br>
<br>　　童子遥迎种豆归。鱼下碧潭当镜跃，鸟还青嶂拂屏飞。
<br>
<br>　　花时未免人来往，欲买严光旧钓矶。
<br>
<br>　　尚平多累自归难，一日身闲一日安。山径晓云收猎网，
<br>
<br>　　水门凉月挂鱼竿。花间酒气春风暖，竹里棋声暮雨寒。
<br>
<br>　　三顷水田秋更熟，北窗谁拂旧尘冠。
<br>
<br>　　卷534_10  「郑秀才东归凭达家书」许浑
<br>
<br>　　欲寄家书少客过，闭门心远洞庭波。两岩花落夜风急，
<br>
<br>　　一径草荒春雨多。愁泛楚江吟浩渺，忆归吴岫梦嵯峨。
<br>
<br>　　贫居不问应知处，溪上闲船系绿萝。
<br>
<br>　　卷534_11  「伤故湖州李郎中」许浑
<br>
<br>　　政成身没共兴衰，乡路兵戈旅榇回。城上暮云凝鼓角，
<br>
<br>　　海边春草闭池台。经年未葬家人散，昨夜因斋故吏来。
<br>
<br>　　南北相逢皆掩泣，白O洲暖百花开。
<br>
<br>　　卷534_12  「和友人送僧归桂州灵岩寺」许浑
<br>
<br>　　楚客送僧归桂阳，海门帆势极潇湘。碧云千里暮愁合，
<br>
<br>　　白雪一声春思长。柳絮拥堤添衲软，松花浮水注瓶香。
<br>
<br>　　南京长老几年别，闻道半岩多影堂。
<br>
<br>　　卷534_13  「淮阴阻风寄呈楚州韦中丞」许浑
<br>
<br>　　垂钓京江欲白头，江鱼堪钓却西游。刘伶台下稻花晚，
<br>
<br>　　韩信庙前枫叶秋。淮月未明先倚槛，海云初起更维舟。
<br>
<br>　　河桥有酒无人醉，独上高城望庾楼。
<br>
<br>　　卷534_14  「途经敷水」许浑
<br>
<br>　　修蛾颦翠倚柔桑，遥谢春风白面郎。五夜有情随暮雨，
<br>
<br>　　百年无节待秋霜。重寻绣带朱藤合，更认罗裙碧草长。
<br>
<br>　　何处野花何处水，下峰流出一渠香。
<br>
<br>　　卷534_15  「和人贺杨仆射致政」许浑
<br>
<br>　　莲府公卿拜后尘，手持优诏挂朱轮。从军幕下三千客，
<br>
<br>　　闻礼庭中七十人。锦帐丽词推北巷，画堂清乐掩南邻。
<br>
<br>　　岂同王谢山阴会，空叙流杯醉暮春。
<br>
<br>　　卷534_16  「题四皓庙」许浑
<br>
<br>　　桂香松暖庙门开，独泻椒浆奠一杯。秦法欲兴鸿已去，
<br>
<br>　　汉储将废凤还来。紫芝翳翳多青草，白石苍苍半绿苔。
<br>
<br>　　山下驿尘南窜路，不知冠盖几人回。
<br>
<br>　　卷534_17  「鹤林寺中秋夜玩月（一作八月十五夜宿鹤林寺玩月）」许浑
<br>
<br>　　待月东林月正圆，广庭无树草无烟。中秋云尽出沧海，
<br>
<br>　　半夜露寒当碧天。轮彩渐移金殿外，镜光犹挂玉楼前。
<br>
<br>　　莫辞达曙殷勤望，一堕西岩又隔年。
<br>
<br>　　卷534_18  「南海府罢归京口经大庾岭赠张明府」许浑
<br>
<br>　　楼船旌旆极天涯，一剑从军两鬓华。回日眼明河畔草。
<br>
<br>　　去时肠断岭头花。陶诗尽写行过县，张赋初成卧到家。
<br>
<br>　　官满知君有归处，姑苏台上旧烟霞。
<br>
<br>　　卷534_19  「题卫将军庙」许浑
<br>
<br>　　武牢关下护龙旗，挟槊弯弧马上飞。汉业未兴王霸在，
<br>
<br>　　秦军才散鲁连归。坟穿大泽埋金剑，庙枕长溪挂铁衣。
<br>
<br>　　欲奠忠魂何处问，苇花枫叶雨霏霏。
<br>
<br>　　卷534_20  「访别韦隐居不值」许浑
<br>
<br>　　犬吠双岩碧树间，主人朝出半开关。汤师阁上留诗别，
<br>
<br>　　杜叟桥边载酒还。栎坞炭烟晴过岭，蓼村渔火夜移湾。
<br>
<br>　　故乡芜没兵戈后，凭向溪南买一山。
<br>
<br>　　卷534_21  「送前东阳于明府由鄂渚归故林」许浑
<br>
<br>　　结束征东换黑貂，灞西风雨正潇潇。茂陵久病书千卷，
<br>
<br>　　彭泽初归酒一瓢。帆背夕阳湓水阔，棹经沧海甑山遥。
<br>
<br>　　殷勤为谢南溪客，白首萤窗未见招。
<br>
<br>　　卷534_22  「听歌鹧鸪辞」许浑
<br>
<br>　　南国多情多艳词，鹧鸪清怨绕梁飞。甘棠城上客先醉，
<br>
<br>　　苦竹岭头人未归。响转碧霄云驻影，曲终清漏月沈晖。
<br>
<br>　　山行水宿不知远，犹梦玉钗金缕衣。
<br>
<br>　　卷534_23  「寄题华严韦秀才院」许浑
<br>
<br>　　三面楼台百丈峰，西岩高枕树重重。晴攀翠竹题诗滑，
<br>
<br>　　秋摘黄花酿酒浓。山殿日斜喧鸟雀，石潭波动戏鱼龙。
<br>
<br>　　今来故国遥相忆，月照千山半夜钟。
<br>
<br>　　卷534_24  「戏代李协律松江有赠」许浑
<br>
<br>　　蜀客操琴吴女歌，明珠十斛是天河。霜凝薜荔怯秋树，
<br>
<br>　　露滴芙蓉愁晚波。兰浦远乡应解，柳堤残月未鸣珂。
<br>
<br>　　西楼沉醉不知散，潮落洞庭洲渚多。
<br>
<br>　　卷534_25  「送黄隐居归南海」许浑
<br>
<br>　　瘴雾南边久寄家，海中来往信流槎。林藏狒狒多残笋，
<br>
<br>　　树过猩猩少落花。深洞有云龙蜕骨，半岩无草象生牙。
<br>
<br>　　知君爱宿层峰顶，坐到三更见日华。
<br>
<br>　　卷534_26  「朝台送客有怀」许浑
<br>
<br>　　赵佗西拜已登坛，马援南征土宇宽。越国旧无唐印绶，
<br>
<br>　　蛮乡今有汉衣冠。江云带日秋偏热，海雨随风夏亦寒。
<br>
<br>　　岭北归人莫回首，蓼花枫叶万重滩。
<br>
<br>　　卷534_27  「自楞伽寺晨起泛舟，道中有怀」许浑
<br>
<br>　　碧树苍苍茂苑东，佳期迢递路何穷。一声山鸟曙云外，
<br>
<br>　　万点水萤秋草中。门掩竹斋微有月，棹移兰渚淡无风。
<br>
<br>　　欲知此路堪惆怅，菱叶蓼花连故宫。
<br>
<br>　　卷534_28  「十二月拜起居表回」许浑
<br>
<br>　　一章西奏拜仙曹，回马天津北望劳。寒水欲春冰彩薄，
<br>
<br>　　晓山初霁雪峰高。楼形向日攒飞凤，宫势凌波压\鳌。
<br>
<br>　　空锁烟霞绝巡幸，周人谁识郁金袍。
<br>
<br>　　卷534_29  「观章中丞夜按歌舞」许浑
<br>
<br>　　夜按双娃禁曲新，东西箫鼓接云津。舞衫未换红铅湿，
<br>
<br>　　歌扇初移翠黛颦。彩槛烛烟光吐日，画屏香雾暖如春。
<br>
<br>　　西楼月在襄王醉，十二山高不见人。
<br>
<br>　　卷534_30  「重游飞泉观题故梁道士宿龙池」许浑
<br>
<br>　　西岩泉落水容宽，灵物蜿蜒黑处蟠。松叶正秋琴韵响，
<br>
<br>　　菱花初晓镜光寒。云开星月浮山殿，雨过风雷绕石坛。
<br>
<br>　　仙客不归龙亦去，稻畦长满此池干。
<br>
<br>　　卷534_31  「下第贻友人」许浑
<br>
<br>　　身在关西家洞庭，夜寒歌苦烛荧荧。人心高下月中桂，
<br>
<br>　　客思往来波上萍。马氏识君眉最白，阮公留我眼长青。
<br>
<br>　　花前失意共寥落，莫遣东风吹酒醒。
<br>
<br>　　卷534_32  「晚登龙门驿楼」许浑
<br>
<br>　　鱼龙多处凿门开，万古人知夏禹材。青嶂远分从地断，
<br>
<br>　　洪流高泻自天来。风云有路皆烧尾，波浪无程尽曝腮。
<br>
<br>　　心感膺门身过此，晚山秋树独徘徊。
<br>
<br>　　卷534_33  「题故李秀才居（一作伤李秀才）」许浑
<br>
<br>　　曾醉笙歌日正迟，醉中相送易前期。橘花满地人亡后，
<br>
<br>　　菰叶连天雁过时。琴倚旧窗尘漠漠，剑埋新冢草离离。
<br>
<br>　　河桥酒熟平生事，更向东流奠一厄。
<br>
<br>　　卷534_34  「韶州韶阳楼夜宴（一作题韶州驿楼）」许浑
<br>
<br>　　待月西楼卷翠罗，玉杯瑶瑟近星河。帘前碧树穷秋密，
<br>
<br>　　窗外青山薄暮多。鸲鹆未知狂客醉，鹧鸪先让美人歌。
<br>
<br>　　使君莫惜通宵饮，刀笔初从马伏波。
<br>
<br>　　卷534_35  「闻韶州李相公移拜郴州因寄」许浑
<br>
<br>　　诏移丞相木兰舟，桂水潺岭北流。青汉梦归双阙曙，
<br>
<br>　　白云吟过五湖秋。恩回玉人先喜，道在金g世不忧。
<br>
<br>　　闻说公卿尽南望，甘棠花暖凤池头。
<br>
<br>　　卷534_36  「游江令旧宅」许浑
<br>
<br>　　身没南朝宅已荒，邑人犹赏旧风光。芹根生叶石池浅，
<br>
<br>　　桐树落花金井香。带暖山蜂巢画阁，欲阴溪燕集书堂。
<br>
<br>　　闲愁此地更西望，潮浸台城春草长。
<br>
<br>　　卷534_37  「灞上逢元九处士东归」许浑
<br>
<br>　　瘦马频嘶灞水寒，灞南高处望长安。何人更结王生袜，
<br>
<br>　　此客虚弹贡氏冠。江上蟹螯沙渺渺，坞中蜗壳雪漫漫。
<br>
<br>　　旧交已变新知少，却伴渔郎把钓竿。
<br>
<br>　　卷534_38  「别张秀才」许浑
<br>
<br>　　不知何计写离忧，万里山川半旧游。风卷暮沙和雪起，
<br>
<br>　　日融春水带冰流。凌晨客泪分东郭，竟夕乡心共北楼。
<br>
<br>　　青桂一枝年少事，莫因鲈涉穷秋。
<br>
<br>　　卷534_39  「别表兄军y」许浑
<br>
<br>　　卢橘花香拂钓矶，佳人犹舞越罗衣。三洲水浅鱼来少，
<br>
<br>　　五岭山高雁到稀。客路晚依红树宿，乡关朝望白云归。
<br>
<br>　　交亲不念征南吏，昨夜风帆去似飞。
<br>
<br>　　卷534_40  「题苏州虎丘寺僧院」许浑
<br>
<br>　　暂引寒泉濯远尘，此生多是异乡人。荆溪夜雨花开疾，
<br>
<br>　　吴苑秋风月满频。万里高低门外路，百年荣辱梦中身。
<br>
<br>　　世间谁似西林客，一卧烟霞四十春。
<br>
<br>　　卷534_41  「酬郭少府先奉使巡涝见寄兼呈裴明府」许浑
<br>
<br>　　载书携}别池龙，十幅轻帆处处通。谢x宅荒山翠里，
<br>
<br>　　王敦城古月明中。江村夜涨浮天水，泽国秋生动地风。
<br>
<br>　　饱食鱼榜归楫，待君琴酒醉陶公。
<br>
<br>　　卷534_42  「出永通门经李氏庄」许浑
<br>
<br>　　飞轩危槛百花堂，朝宴歌钟暮已荒。中散狱成琴自怨，
<br>
<br>　　步兵厨废酒犹香。风池宿鸟喧朱阁，雨砌秋萤拂画梁。
<br>
<br>　　力保山河家又庆，只应中令敌汾阳。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
