<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百二十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百二十二
<br>
<br>　　卷122_1  「赠程秘书」卢象
<br>
<br>　　客自岐阳来，吐音若鸣凤。孤飞畏不偶，独立谁见用。
<br>
<br>　　忽从被褐中，召入承明宫。圣人借颜色，言事无不通。
<br>
<br>　　殷勤拯黎庶，感激论诸公。将相猜贾谊，图书归马融。
<br>
<br>　　顾余久寂寞，一岁麒麟阁。且共歌太平，勿嗟名宦薄。
<br>
<br>　　卷122_2  「家叔征君东溪草堂二首」卢象
<br>
<br>　　开山十馀里，青壁森相倚。欲识尧时天，东溪白云是。
<br>
<br>　　雷声转幽壑，云气杳流水。涧影生龙蛇，岩端翳柽梓。
<br>
<br>　　大道终不易，君恩曷能已。鹤羡无老时，龟言摄生理。
<br>
<br>　　浮年笑六甲，元化潜一指。未暇扫云梯，空惭阮氏子。
<br>
<br>　　今朝共游者，得性闲未归。已到仙人家，莫惊鸥鸟飞。
<br>
<br>　　水深严子钓，松挂巢父衣。云气转幽寂，溪流无是非。
<br>
<br>　　名理未足羡，腥臊讵所希。自惟负贞意，何岁当食薇。
<br>
<br>　　卷122_3  「乡试后自巩还田家，因谢邻友见过之作」卢象
<br>
<br>　　鸡鸣出东邑，马倦登南峦。落日见桑柘，翳然丘中寒。
<br>
<br>　　邻家多旧识，投暝来相看。且问春税苦，兼陈行路难。
<br>
<br>　　园场近阴壑，草木易凋残。峰晴雪犹积，涧深冰已团。
<br>
<br>　　浮名知何用，岁晏不成欢。置酒共君饮，当歌聊自宽。
<br>
<br>　　卷122_4  「青雀歌」卢象
<br>
<br>　　啾啾青雀儿，飞来飞去仰天池。逍遥饮啄安涯分，
<br>
<br>　　何假扶摇九万为。
<br>
<br>　　卷122_5  「杂诗二首」卢象
<br>
<br>　　家居五原上，征战是平生。独负山西勇，谁当塞下名。
<br>
<br>　　死生辽海战，雨雪蓟门行。诸将封侯尽，论功独不成。
<br>
<br>　　君家御沟上，垂柳夹朱门。列鼎会中贵，鸣珂朝至尊。
<br>
<br>　　死生在片议，穷达由一言。须识苦寒士，莫矜狐白温。
<br>
<br>　　卷122_6  「赠广川马先生」卢象
<br>
<br>　　经书满腹中，吾识广川翁。年老甘无位，家贫懒发蒙。
<br>
<br>　　人归洙泗学，歌盛舞雩风。愿接诸生礼，三年事马融。
<br>
<br>　　卷122_7  「峡中作」卢象
<br>
<br>　　高唐几百里，树色接阳台。晚见江山霁，宵闻风雨来。
<br>
<br>　　云从三峡起，天向数峰开。灵境信难见，轻舟那可回。
<br>
<br>　　卷122_8  「竹里馆」卢象
<br>
<br>　　江南冰不闭，山泽气潜通。腊月闻山鸟，寒崖见蛰熊。
<br>
<br>　　柳林春半合，荻笋乱无丛。回首金陵岸，依依向北风。
<br>
<br>　　卷122_9  「永城使风」卢象
<br>
<br>　　长风起秋色，细雨含落晖。夕鸟向林去，晚帆相逐飞。
<br>
<br>　　虫声出乱草，水气薄行衣。一别故乡道，悠悠今始归。
<br>
<br>　　卷122_10  「和徐侍郎丛筱咏（一作蒋涣诗）」卢象
<br>
<br>　　中禁夕沉沉，幽篁别作林。色连鸡树近，影落凤池深。
<br>
<br>　　为重凌霜节，能虚应物心。年年承雨露，长对紫庭阴。
<br>
<br>　　卷122_11  「驾幸温泉」卢象
<br>
<br>　　传闻圣主幸新丰，清跸鸣銮出禁中。细草终朝随步辇，
<br>
<br>　　垂杨几处绕行宫。千官扈从骊山北，万国来朝渭水东。
<br>
<br>　　此日小臣徒献赋，汉家谁复重扬雄。
<br>
<br>　　卷122_12  「奉和张使君宴加朝散」卢象
<br>
<br>　　佐理星辰贵，分荣涣汗深。言从大夫后，用答圣人心。
<br>
<br>　　骑拥轩裳客，鸾惊翰墨林。停杯歌麦秀，秉烛醉棠阴。
<br>
<br>　　爽气凌秋笛，轻寒散暝砧。只应将四子，讲德谢知音。
<br>
<br>　　卷122_13  「赠张均员外」卢象
<br>
<br>　　公门世绪昌，才子冠裴王。出自平津邸，还为吏部郎。
<br>
<br>　　神仙馀气色，列宿动辉光。夜直南宫静，朝趋北禁长。
<br>
<br>　　时人归水镜，明主赐衣裳。翰苑飞鹦鹉，天池待凤凰。
<br>
<br>　　承欢畴日顾，未纪后时伤。去去图南远，微才幸不忘。
<br>
<br>　　卷122_14  「送祖咏」卢象
<br>
<br>　　田家宜伏腊，岁晏子言归。石路雪初下，荒村鸡共飞。
<br>
<br>　　东原多烟火，北涧隐寒晖。满酌野人酒，倦闻邻女机。
<br>
<br>　　胡为困樵采，几日罢朝衣。
<br>
<br>　　卷122_15  「送綦毋潜」卢象
<br>
<br>　　夫君不得意，本自沧海来。高足未云骋，虚舟空复回。
<br>
<br>　　淮南枫叶落，灞岸桃花开。出处暂为耳，沉浮安系哉。
<br>
<br>　　如何天覆物，还遣世遗才。欲识秦将汉，尝闻王与裴。
<br>
<br>　　离筵对寒食，别雨乘春雷。会有征书到，荷衣且漫裁。
<br>
<br>　　卷122_16  「送赵都护赴安西」卢象
<br>
<br>　　下客候旌麾，元戎复在斯。门开都护府，兵动羽林儿。
<br>
<br>　　黠虏多翻覆，谋臣有别离。智同天所授，恩共日相随。
<br>
<br>　　汉使开宾幕，胡笳送酒卮。风霜迎马首，雨雪事鱼丽。
<br>
<br>　　上策应无战，深情属载驰。不应行万里，明主寄安危。
<br>
<br>　　卷122_17  「追凉历下古城西北隅，此地有清泉乔木」卢象
<br>
<br>　　谢x出华省，王祥贻佩刀。前贤真可慕，衰病意空劳。
<br>
<br>　　贞悔不自卜，游随共尔曹。未能齐得丧，时复诵离骚。
<br>
<br>　　闲阴七贤地，醉餐三士桃。苍苔虞舜井，乔木古城壕。
<br>
<br>　　渔父偏相狎，尧年不可逃。蝉鸣秋雨霁，云白晓山高。
<br>
<br>　　咫尺传双鲤，吹嘘借一毛。故人皆得路，谁肯念同袍。
<br>
<br>　　卷122_18  「戏赠邵使君张郎」卢象
<br>
<br>　　少妇石榴裙，新妆白玉面。能迷张公子，不许时相见。
<br>
<br>　　卷122_19  「同王维过崔处士林亭」卢象
<br>
<br>　　映竹时闻转辘轳，当窗只见网蜘蛛。
<br>
<br>　　主人非病常高卧，环堵蒙笼一老儒。
<br>
<br>　　卷122_20  「寄河上段十六（一作王维诗）」卢象
<br>
<br>　　与君相识即相亲，闻道君家住孟津。
<br>
<br>　　为见行舟试借问，客中时有洛阳人。
<br>
<br>　　卷122_21  「寒食」卢象
<br>
<br>　　子推言避世，山火遂焚身。四海同寒食，千秋为一人。
<br>
<br>　　深冤何用道，峻迹古无邻。魂魄山河气，风雷御宇神。
<br>
<br>　　光烟榆柳灭，怨曲龙蛇新。可叹文公霸，平生负此臣。
<br>
<br>　　卷122_22  「八月十五日象自江东止田园移庄…诗三首（俱见王维集）」卢象
<br>
<br>　　谢病始告归，依然入桑梓。家人皆伫立，相候衡门里。
<br>
<br>　　畴类皆长年，成人旧童子。上堂家庆毕，愿与亲姻迩。
<br>
<br>　　论旧或馀悲，思存且相喜。田园转芜没，但有寒泉水。
<br>
<br>　　衰柳日萧条，秋光清邑里。入门乍如客，休骑非便止。
<br>
<br>　　中饮顾王程，离忧从此始。
<br>
<br>　　两妹日长成，双鬟将及人。已能持宝瑟，自解掩罗巾。
<br>
<br>　　念昔别时小，未知疏与亲。今来识离恨，掩泪方殷勤。
<br>
<br>　　小弟更孩幼，归来不相识。同居虽渐惯，见人犹默默。
<br>
<br>　　宛作越人言，殊乡甘水食。别此最为难，泪尽有馀忆。
<br>
<br>　　卷122_23  「叹白发（一作王维诗）」卢象
<br>
<br>　　我年一何长，鬓发日已白。俯仰天地间，能为几时客。
<br>
<br>　　惆怅故山云，裴回空日夕。何事与时人，东城复南陌。
<br>
<br>　　卷122_24  「早秋宴张郎中海亭即事（一作孟浩然诗）」卢象
<br>
<br>　　邑有弦歌宰，翔鸾狎野鸥。眷言华省旧，暂滞海池游。
<br>
<br>　　郁岛藏深竹，前G对舞楼。更闻书即事，云物是新秋。
<br>
<br>　　卷122_25  「句」卢象
<br>
<br>　　吴越山多秀，新安江甚清。（见《河岳英灵集》）
<br>
<br>　　书名会粹才偏逸，酒号屠苏味更醇。
<br>
<br>　　（《赠郑虔》，见《唐语林》）
<br>
<br>　　初疑轻烟淡古松，又似山开万仞峰。
<br>
<br>　　（《赠怀素》，见《颜真卿序》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
