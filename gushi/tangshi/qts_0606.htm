<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百零六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷六百零六
<br>
<br>　　卷606_1  「送李员外频之建州」林宽
<br>
<br>　　勾践江头月，客星台畔松。为郎久不见，出守暂相逢。
<br>
<br>　　鸟泊牵滩索，花空押号钟。远人思化切，休上武夷峰。
<br>
<br>　　卷606_2  「送许棠先辈归宣州」林宽
<br>
<br>　　发枯穷律韵，字字合埙篪。日月所到处，姓名无不知。
<br>
<br>　　莺啼谢守垒，苔老谪仙碑。诗道丧来久，东归为吊之。
<br>
<br>　　卷606_3  「穷冬太学」林宽
<br>
<br>　　投迹依槐馆，荒亭草合时。雪深鸢啸急，薪湿鼎吟迟。
<br>
<br>　　默坐同谁话，非僧不我知。匡庐瀑布畔，何日副心期。
<br>
<br>　　卷606_4  「陪郑P郎中假日省中寓直」林宽
<br>
<br>　　宪厅名最重，假日许从容。床满诸司印，庭高五粒松。
<br>
<br>　　井寻芸吏汲，茶拆岳僧封。鸟度帘旌暮，犹吟隔苑钟。
<br>
<br>　　卷606_5  「送谢石先辈归宣州」林宽
<br>
<br>　　名随春色远，湖外已先知。花尽方辞醉，莺残是放时。
<br>
<br>　　天寒千尺岳，颔白半联诗。笋蕨犹堪采，荣归及养期。
<br>
<br>　　卷606_6  「下第寄欧阳瓒」林宽
<br>
<br>　　诗人道僻命多奇，更值干戈乱起时。
<br>
<br>　　莫作江宁王少府，一生吟苦竟谁知。
<br>
<br>　　卷606_7  「寄何绍馀」林宽
<br>
<br>　　雁过君犹未入城，清贤门下旧知名。风波冻马遥逢见，
<br>
<br>　　革橐饥僮尚挈行。住在闲坊无辙迹，别来何寺有泉声。
<br>
<br>　　芙蓉苑北曲江岸，期看终南新雪晴。
<br>
<br>　　卷606_8  「送人宰浦城」林宽
<br>
<br>　　东南犹阻寇，梨岭更谁登。作宰应无俸，归船必有僧。
<br>
<br>　　滩平眠獭石，烧断饮猿藤。岁尽校殊最，方当见异能。
<br>
<br>　　卷606_9  「省试腊后望春宫」林宽
<br>
<br>　　皇都初度腊，凤辇出深宫。高凭楼台上，遥瞻灞褐小
<br>
<br>　　仗凝霜彩白，袍映日华红。柳眼方开冻，莺声渐转风。
<br>
<br>　　御沟穿断霭，骊岫照斜空。时见宸游兴，因观稼穑功。
<br>
<br>　　卷606_10  「寄省中知己」林宽
<br>
<br>　　门掩清曹晚，静将乌府邻。花开封印早，雪下典衣频。
<br>
<br>　　怪木风吹阁，废巢时落薪。每怜吾道苦，长说向同人。
<br>
<br>　　卷606_11  「朱坡」林宽
<br>
<br>　　朱坡坡上望，不似在秦京。渐觉溪山秀，更高鱼鸟情。
<br>
<br>　　夜吟禅子室，晓爨猎人铛。恃此偷佳赏，九衢蜩未鸣。
<br>
<br>　　卷606_12  「酬陈樵见寄」林宽
<br>
<br>　　失意闲眠起更迟，又将羁薄谢深知。囊书旋入酒家尽，
<br>
<br>　　纱帽长依僧壁垂。待月句新遭鬼哭，寻山貌古被猿窥。
<br>
<br>　　元和才子多如此，除却清吟何所为。
<br>
<br>　　卷606_13  「华清宫」林宽
<br>
<br>　　殿角钟残立宿鸦，朝元归驾望无涯。
<br>
<br>　　香泉空浸宫前草，未到春时争发花。
<br>
<br>　　卷606_14  「终南山」林宽
<br>
<br>　　标奇耸峻壮长安，影入千门万户寒。
<br>
<br>　　徒自倚天生气色，尘中谁为举头看。
<br>
<br>　　卷606_15  「歌风台」林宽
<br>
<br>　　蒿棘空存百尺基，酒酣曾唱大风词。
<br>
<br>　　莫言马上得天下，自古英雄尽解诗。
<br>
<br>　　卷606_16  「送人归日东」林宽
<br>
<br>　　沧溟西畔望，一望一心摧。地即同正朔，天教阻往来。
<br>
<br>　　波翻夜作电，鲸吼昼为雷。门外人参径，到时花几开。
<br>
<br>　　卷606_17  「寓兴」林宽
<br>
<br>　　西母一杯酒，空言浩劫春。英雄归厚土，日月照闲人。
<br>
<br>　　衰草珠玑冢，冷灰龙凤身。茂陵骊岫晚，过者暗伤神。
<br>
<br>　　卷606_18  「少年行」林宽
<br>
<br>　　柳烟侵御道，门映夹城开。白日莫空过，青春不再来。
<br>
<br>　　报仇冲雪去，乘醉臂鹰回。看取歌钟地，残阳满坏台。
<br>
<br>　　卷606_19  「塞上还答友人」林宽
<br>
<br>　　无端游绝塞，归鬓已苍然。戎羯围中过，风沙马上眠。
<br>
<br>　　草衰频过烧，耳冷不闻蝉。从此甘贫坐，休言更到边。
<br>
<br>　　卷606_20  「哭栖白供奉」林宽
<br>
<br>　　侍辇才难得，三朝有上人。琢诗方到骨，至死不离贫。
<br>
<br>　　风帐孤萤入，霜阶积叶频。夕阳门半掩，过此亦无因。
<br>
<br>　　卷606_21  「送升道靖恭相公分司」林宽
<br>
<br>　　东风时不遇，果见致君难。海岳影犹动，d鹏势未安。
<br>
<br>　　星沉关锁冷，鸡唱驿灯残。谁似二宾客，门闲嵩洛寒。
<br>
<br>　　卷606_22  「关下早行」林宽
<br>
<br>　　轧轧推危辙，听鸡独早行。风吹宿霭散，月照华山明。
<br>
<br>　　白首东西客，黄河昼夜清。相逢皆有事，唯我是闲情。
<br>
<br>　　卷606_23  「曲江」林宽
<br>
<br>　　曲江初碧草初青，万毂千蹄匝岸行。倾国妖姬云鬓重，
<br>
<br>　　薄徒公子雪衫轻。琼镌狒cf绕觥舞，金蹙辟邪拨鸣。
<br>
<br>　　柳絮杏花留不得，随风处处逐歌声。
<br>
<br>　　卷606_24  「长安遣怀」林宽
<br>
<br>　　醉下高楼醒复登，任从浮薄笑才能。
<br>
<br>　　青龙寺里三门上，立为南山不为僧。
<br>
<br>　　卷606_25  「送僧游太白峰」林宽
<br>
<br>　　云深游太白，莫惜遍探奇。顶上多灵迹，尘中少客知。
<br>
<br>　　悬崖倚冻瀑，飞过孤枝。出定更何事，相逢必有诗。
<br>
<br>　　卷606_26  「哭造微禅师」林宽
<br>
<br>　　神迁不火葬，新塔露疏柽。是物皆磨灭，唯师出死生。
<br>
<br>　　虚堂散钓叟，怪木哭山精。林下路长在，无因更此行。
<br>
<br>　　卷606_27  「献同年孔郎中」林宽
<br>
<br>　　炊琼k桂帝关居，卖尽寒衣典尽书。驱马每寻霜影里，
<br>
<br>　　到门常在鼓声初。蟾枝交彩清兰署，鸾排光映玉除。
<br>
<br>　　一顾深恩身未杀，争期皎日负吹嘘。
<br>
<br>　　卷606_28  「闻雁」林宽
<br>
<br>　　接影横空背雪飞，声声寒出玉关迟。
<br>
<br>　　上阳宫里三千梦，月冷风清闻过时。
<br>
<br>　　卷606_29  「送惠补阙」林宽
<br>
<br>　　诏下搜岩野，高人入竹林。长因抗疏日，便作去官心。
<br>
<br>　　清俸供僧尽，沧洲寄迹深。东门有归路，徒自弃华簪。
<br>
<br>　　卷606_30  「和友人贼后」林宽
<br>
<br>　　带号乞兵急，英雄陷贼围。江山犹未静，鱼鸟欲何归。
<br>
<br>　　城露桑榆尽，时平老幼稀。书从战后得，读彻血盈衣。
<br>
<br>　　卷606_31  「长安即事」林宽
<br>
<br>　　暝鼓才终复晓鸡，九门何计出沉迷，樵童乱打金吾鼓，
<br>
<br>　　豪马争奔丞相堤。翡翠鬟欹钗上燕，麒麟衫束海中犀。
<br>
<br>　　须知不是诗人事，空忆泉声菊畔畦。
<br>
<br>　　卷606_32  「和周繇校书先辈省中寓直」林宽
<br>
<br>　　古木重门掩，幽深只欠溪。此中真吏隐，何必更岩栖。
<br>
<br>　　名姓镌幢记，经书逐库题。字随飞蠹缺，阶与落星齐。
<br>
<br>　　伴直僧谈静，侵霜蛩韵低。粘尘贺草没，剥粉薛禽迷。
<br>
<br>　　衰藓墙千堵，微阳菊半畦。鼓残鸦去北，漏在月沉西。
<br>
<br>　　每忆终南雪，几登云阁梯。时因搜句次，那惜一招携。
<br>
<br>　　卷606_33  「苦雨」林宽
<br>
<br>　　霪霖翳日月，穷巷变沟坑。骤洒纤枝折，奔倾坏堵平。
<br>
<br>　　蒙簦来客绝，跃L噪蛙狞。败屐阴苔积，摧檐湿菌生。
<br>
<br>　　斜飞穿裂瓦，迸落打空铛。叶底迟归蝶，林中滞出莺。
<br>
<br>　　润侵书缝黑，冷浸鬓丝明。牖暗参差影，阶寒断续声。
<br>
<br>　　尺薪功比桂，寸粒价高琼。遥想管弦里，无因识此情。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
