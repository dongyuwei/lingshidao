<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百零一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷三百零一
<br>
<br>　　卷301_1  「题柏岩禅师影堂」王建
<br>
<br>　　山中砖塔闭，松下影堂新。恨不生前识，今朝礼画身。
<br>
<br>　　卷301_2  「送人」王建
<br>
<br>　　河亭收酒器，语尽各西东。回首不相见，行车秋雨中。
<br>
<br>　　卷301_3  「春意二首」王建
<br>
<br>　　去日丁宁别，情知寒食归。缘逢好天气，教熨看花衣。
<br>
<br>　　谁是杏园主，一枝临古岐。从伤早春意，乞取欲开枝。
<br>
<br>　　卷301_4  「夜闻子规」王建
<br>
<br>　　子规啼不歇，到晓口应穿。况是不眠夜，声声在耳边。
<br>
<br>　　卷301_5  「四望驿松」王建
<br>
<br>　　当初北涧别，直至此庭中。何意闻@耳，听君枝上风。
<br>
<br>　　卷301_6  「江馆」王建
<br>
<br>　　水面细风生，菱歌慢慢声。客亭临小市，灯火夜妆明。
<br>
<br>　　卷301_7  「题江台驿（一作江台驿有题）」王建
<br>
<br>　　水北金台路，年年行客稀。近闻天子使，多取雁门归。
<br>
<br>　　卷301_8  「赠谪者」王建
<br>
<br>　　何罪过长沙，年年北望家。重封岭头信，一树海边花。
<br>
<br>　　卷301_9  「戏酬卢秘书」王建
<br>
<br>　　芸香阁里人，采摘御园春。取此和仙药，犹治老病身。
<br>
<br>　　卷301_10  「小松」王建
<br>
<br>　　小松初数尺，未有直生枝。闲即傍边立，看多长却迟。
<br>
<br>　　卷301_11  「秋夜」王建
<br>
<br>　　夜久叶露滴，秋虫入户飞。卧多骨髓冷，起覆旧绵衣。
<br>
<br>　　卷301_12  「水精」王建
<br>
<br>　　映水色不别，向月光还度。倾在荷叶中，有时看是露。
<br>
<br>　　卷301_13  「香印」王建
<br>
<br>　　闲坐烧印香，满户松柏气。火尽转分明，青苔碑上字。
<br>
<br>　　卷301_14  「秋灯」王建
<br>
<br>　　向壁暖悠悠，罗帏寒寂寂。斜照碧山图，松间一片石。
<br>
<br>　　卷301_15  「落叶」王建
<br>
<br>　　陈绿向参差，初红已重叠。中庭初扫地，绕树三两叶。
<br>
<br>　　卷301_16  「园果」王建
<br>
<br>　　雨中梨果病，每树无数个。小儿出入看，一半鸟啄破。
<br>
<br>　　卷301_17  「野菊」王建
<br>
<br>　　晚艳出荒篱，冷香著秋水。忆向山中见，伴蛩石壁里。
<br>
<br>　　卷301_18  「荒园」王建
<br>
<br>　　朝日满园霜，牛冲篱落坏。扫掠黄叶中，时时一窠薤。
<br>
<br>　　卷301_19  「南涧」王建
<br>
<br>　　野桂香满溪，石莎寒覆水。爱此南涧头，终日潺里。
<br>
<br>　　卷301_20  「晚蝶」王建
<br>
<br>　　粉翅嫩如水，绕砌乍依风。日高山露解，飞入菊花中。
<br>
<br>　　卷301_21  「田家」王建
<br>
<br>　　啾啾雀满树，霭霭东坡雨。田家夜无食，水中摘禾黍。
<br>
<br>　　卷301_22  「新嫁娘词三首」王建
<br>
<br>　　邻家人未识，床上坐堆堆。郎来傍门户，满口索钱财。
<br>
<br>　　锦幛两边横，遮掩侍娘行。遣郎铺簟席，相并拜亲情。
<br>
<br>　　三日入厨下，洗手作羹汤。未谙姑食性，先遣小姑尝。
<br>
<br>　　卷301_23  「故行宫」王建
<br>
<br>　　寥落古行宫，宫花寂寞红。白头宫女在，闲坐说玄宗。
<br>
<br>　　卷301_24  「酬从侄再看诗本（一作酬从侄借诗本）」王建
<br>
<br>　　眼暗没功夫，慵来剪刻粗。自看花样古，称得少年无。
<br>
<br>　　卷301_25  「别自栽小树」王建
<br>
<br>　　去年今日栽，临去见花开。好住守空院，夜间人不来。
<br>
<br>　　卷301_26  「早发汾南」王建
<br>
<br>　　桥上车马发，桥南烟树开。青山斜不断，迢递故乡来。
<br>
<br>　　卷301_27  「宫中三台词二首」王建
<br>
<br>　　鱼藻池边射鸭，芙蓉园里看花。
<br>
<br>　　日色柘袍相似，不著红鸾扇遮。
<br>
<br>　　池北池南草绿，殿前殿后花红。
<br>
<br>　　天子千年万岁，未央明月清风。
<br>
<br>　　卷301_28  「江南三台词四首」王建
<br>
<br>　　扬州桥边少妇，长安城里商人。
<br>
<br>　　二年不得消息，各自拜鬼求神。
<br>
<br>　　青草湖边草色，飞猿岭上猿声。
<br>
<br>　　万里湘江客到，有风有雨人行。
<br>
<br>　　树头花落花开，道上人去人来。
<br>
<br>　　朝愁暮愁即老，百年几度三台。
<br>
<br>　　闻身强健且为，头白齿落难追。
<br>
<br>　　准拟百年千岁，能得几许多时。
<br>
<br>　　卷301_29  「御猎」王建
<br>
<br>　　青山直绕凤城头，核斜分入御沟。
<br>
<br>　　新教内人唯射鸭，长随天子苑东游。
<br>
<br>　　卷301_30  「长门烛」王建
<br>
<br>　　秋夜床前蜡烛微，铜壶滴尽晓钟迟。
<br>
<br>　　残光欲灭还吹著，年少宫人未睡时。
<br>
<br>　　卷301_31  「过绮岫宫（东都永宁县西五里）」王建
<br>
<br>　　玉楼倾倒粉墙空，重叠青山绕故宫。
<br>
<br>　　武帝去来罗袖尽，野花黄蝶领春风。
<br>
<br>　　卷301_32  「朝天词十首寄上魏博田侍中」王建
<br>
<br>　　山川初展国图宽，未识龙颜坐不安。
<br>
<br>　　风动白髯旌节下，过时天子御楼看。
<br>
<br>　　相感君臣总泪流，恩深舞蹈不知休。
<br>
<br>　　初从战地来无物，唯奏新添十八州。
<br>
<br>　　催修水殿宴沂公，与别诸侯总不同。
<br>
<br>　　隔月太常先习乐，金书牌纛彩云中。
<br>
<br>　　无人敢夺在先筹，天子门边送与球。
<br>
<br>　　遥索彩箱新样锦，内人舁出马前头。
<br>
<br>　　御马牵来亲自试，珠球到处玉蹄知。
<br>
<br>　　殿头宣赐连催上，未解红缨不敢骑。
<br>
<br>　　老作三公经献寿，临时犹自语差池。
<br>
<br>　　私从班里来长跪，捧上金杯便合仪。
<br>
<br>　　四海无波乞放闲，三封手疏犯龙颜。
<br>
<br>　　他时若有边尘动，不待天书自出山。
<br>
<br>　　胡马悠悠未尽归，玉关犹隔吐蕃旗。
<br>
<br>　　老臣一表求高卧，边事从今欲问谁。
<br>
<br>　　威容难画改频频，眉目分毫恐不真。
<br>
<br>　　有诏别图书阁上，先教粉本定风神。
<br>
<br>　　重赐弓刀内宴回，看人城外满楼台。
<br>
<br>　　君臣不作多时别，收尽边旗当日来。
<br>
<br>　　卷301_33  「霓裳词十首」王建
<br>
<br>　　弟子部中留一色，听风听水作霓裳。
<br>
<br>　　散声未足重来授，直到床前见上皇。
<br>
<br>　　中管五弦初半曲，遥教合上隔帘听。
<br>
<br>　　一声声向天头落，效得仙人夜唱经。
<br>
<br>　　自直梨园得出稀，更番上曲不教归。
<br>
<br>　　一时跪拜霓裳彻，立地阶前赐紫衣。
<br>
<br>　　旋翻新谱声初足，除却梨园未教人。
<br>
<br>　　宣与书家分手写，中官走马赐功臣。
<br>
<br>　　伴教霓裳有贵妃，从初直到曲成时。
<br>
<br>　　日长耳里闻声熟，拍数分毫错总知。
<br>
<br>　　弦索隔彩云，五更初发一山闻。
<br>
<br>　　武皇自送西王母，新换霓裳月色裙。
<br>
<br>　　敕赐宫人澡浴回，遥看美女院门开。
<br>
<br>　　一山星月霓裳动，好字先从殿里来。
<br>
<br>　　传呼法部按霓裳，新得承恩别作行。
<br>
<br>　　应是贵妃楼上看，内人舁下彩罗箱。
<br>
<br>　　朝元阁上山风起，夜听霓裳玉露寒。
<br>
<br>　　宫女月中更替立，黄金梯滑并行难。
<br>
<br>　　知向华清年月满，山头山底种长生。
<br>
<br>　　去时留下霓裳曲，总是离宫别馆声。
<br>
<br>　　卷301_34  「宫前早春（一作华清宫）」王建
<br>
<br>　　酒幔高楼一百家，宫前杨柳寺前花。
<br>
<br>　　内园分得温汤水，二月中旬已进瓜。
<br>
<br>　　卷301_35  「奉同曾郎中题石瓮寺得嵌韵」王建
<br>
<br>　　寺门连内绕丹岩，下界云开数过帆。
<br>
<br>　　遥指上皇翻曲处，百官题字满西嵌。
<br>
<br>　　卷301_36  「旧宫人」王建
<br>
<br>　　先帝旧宫宫女在，乱丝犹挂凤凰钗。
<br>
<br>　　霓裳法曲浑抛却，独自花间扫玉阶。
<br>
<br>　　卷301_37  「新授戒尼师」王建
<br>
<br>　　新短方裙叠作棱，听钟洗钵绕青蝇。
<br>
<br>　　自知戒相分明后，先出坛场礼大僧。
<br>
<br>　　卷301_38  「太和公主和蕃」王建
<br>
<br>　　塞黑云黄欲渡河，风沙眯眼雪相和。
<br>
<br>　　琵琶泪湿行声小，断得人肠不在多。
<br>
<br>　　卷301_39  「元太守同游七泉寺」王建
<br>
<br>　　盘磴回廊古塔深，紫芝红药入云寻。
<br>
<br>　　晚吹箫管秋山里，引得猴出象林。
<br>
<br>　　卷301_40  「望定州寺」王建
<br>
<br>　　回看佛阁青山半，三四年前到上头。
<br>
<br>　　省得老僧留不住，重寻更可有因由。
<br>
<br>　　卷301_41  「道中寄杜书记」王建
<br>
<br>　　西南东北暮天斜，巴字江边楚树花。
<br>
<br>　　珍重荆州杜书记，闲时多在广师家。
<br>
<br>　　卷301_42  「听琴」王建
<br>
<br>　　无事此身离白云，松风溪水不曾闻。
<br>
<br>　　至心听著仙翁引，今看青山围绕君。
<br>
<br>　　卷301_43  「赠陈评事」王建
<br>
<br>　　识君虽向歌钟会，说事不离云水间。
<br>
<br>　　春夜酒醒长起坐，灯前一纸洞庭山。
<br>
<br>　　卷301_44  「寄画松僧」王建
<br>
<br>　　天香寺里古松僧，不画枯松落石层。
<br>
<br>　　最爱临江两三树，水禽栖处解无藤。
<br>
<br>　　卷301_45  「花褐裘」王建
<br>
<br>　　对织芭蕉雪毳新，长缝双袖窄裁身。
<br>
<br>　　到头须向边城著，消杀秋风称猎尘。
<br>
<br>　　卷301_46  「夜看美人宫棋」王建
<br>
<br>　　宫棋布局不依经，黑白分明子数停。
<br>
<br>　　巡拾玉沙天汉晓，犹残织女两三星。
<br>
<br>　　卷301_47  「上田仆射」王建
<br>
<br>　　一方新地隔河烟，曾接诸生听管弦。
<br>
<br>　　却忆去年寒食会，看花犹在水堂前。
<br>
<br>　　卷301_48  「江陵道中」王建
<br>
<br>　　菱叶参差萍叶重，新蒲半折夜来风。
<br>
<br>　　江村水落平地出，溪畔渔船青草中。
<br>
<br>　　卷301_49  「冬至后招于秀才」王建
<br>
<br>　　日近山红暖气新，一阳先入御沟春。
<br>
<br>　　闻闲立马重来此，沐浴明年称意身。
<br>
<br>　　卷301_50  「别曲」王建
<br>
<br>　　毒蛇在肠疮满背，去年别家今别弟。
<br>
<br>　　马头对哭各东西，天边柳絮无根蒂。
<br>
<br>　　卷301_51  「长安别」王建
<br>
<br>　　长安清明好时节，只宜相送不宜别。
<br>
<br>　　恶心床上铜片明，照见离人白头发。
<br>
<br>　　卷301_52  「宫人斜」王建
<br>
<br>　　未央墙西青草路，宫人斜里红妆墓。
<br>
<br>　　一边载出一边来，更衣不减寻常数。
<br>
<br>　　卷301_53  「春词」王建
<br>
<br>　　良人朝早半夜起，樱桃如珠露如水。
<br>
<br>　　下堂把火送郎回，移枕重眠晓窗里。
<br>
<br>　　卷301_54  「野池」王建
<br>
<br>　　野池水满连秋堤，菱花结实蒲叶齐。
<br>
<br>　　川口雨晴风复止，蜻蜓上下鱼东西。
<br>
<br>　　卷301_55  「题崔秀才里居」王建
<br>
<br>　　自知名出休呈卷，爱去人家远处居。
<br>
<br>　　时复打门无别事，铺头来索买残书。
<br>
<br>　　卷301_56  「酬柏侍御答酒」王建
<br>
<br>　　茱萸酒法大家同，好是盛来白碗中。
<br>
<br>　　这度自知颜色重，不消诗里弄溪翁。
<br>
<br>　　卷301_57  「别药栏」王建
<br>
<br>　　芍药丁香手里栽，临行一日绕千回。
<br>
<br>　　外人应怪难辞别，总是山中自取来。
<br>
<br>　　卷301_58  「长门」王建
<br>
<br>　　长门闭定不求生，烧却头花卸却筝。
<br>
<br>　　病卧玉窗秋雨下，遥闻别院唤人声。
<br>
<br>　　卷301_59  「题渭亭」王建
<br>
<br>　　云开远水傍秋天，沙岸蒲帆隔野烟。
<br>
<br>　　一片蔡州青草色，日西铺在古台边。
<br>
<br>　　卷301_60  「过喜祥山馆」王建
<br>
<br>　　夜过深山算驿程，三回黑地听泉声。
<br>
<br>　　自离军马身轻健，得向溪边尽足行。
<br>
<br>　　卷301_61  「送迁客」王建
<br>
<br>　　万里潮州一逐臣，悠悠青草海边春。
<br>
<br>　　天涯莫道无回日，上岭还逢向北人。
<br>
<br>　　卷301_62  「废寺」王建
<br>
<br>　　废寺乱来为县驿，荒松老柏不生烟。
<br>
<br>　　空廊屋漏画僧尽，梁上犹书天宝年。
<br>
<br>　　卷301_63  「题禅师房」王建
<br>
<br>　　浮生不住叶随风，填海移山总是空。
<br>
<br>　　长向人间愁老病，谁来闲坐此房中。
<br>
<br>　　卷301_64  「看石楠花」王建
<br>
<br>　　留得行人忘却归，雨中须是石楠枝。
<br>
<br>　　明朝独上铜台路，容见花开少许时。
<br>
<br>　　卷301_65  「长安县后亭看画」王建
<br>
<br>　　水冻横桥雪满池，新排石笋绕巴篱。
<br>
<br>　　县门斜掩无人吏，看画双飞白鹭鸶。
<br>
<br>　　卷301_66  「华岳庙二首」王建
<br>
<br>　　女巫遮客买神盘，争取琵琶庙里弹。
<br>
<br>　　闻有马蹄生拍树，路人来去向南看。
<br>
<br>　　自移西岳门长锁，一个行人一遍开。
<br>
<br>　　上庙参天今见在，夜头风起觉神来。
<br>
<br>　　卷301_67  「酬赵侍御」王建
<br>
<br>　　年少同为邺下游，闲寻野寺醉登楼。
<br>
<br>　　别来衣马从胜旧，争向边尘满白头。
<br>
<br>　　卷301_68  「镊白」王建
<br>
<br>　　总道老来无用处，何须白发在前生。
<br>
<br>　　如今不用偷年少，拔却三茎又五茎。
<br>
<br>　　卷301_69  「送山人二首」王建
<br>
<br>　　嵩山古寺离来久，回见溪桥野叶黄。
<br>
<br>　　辛苦老师看守处，为悬秋药闭空房。
<br>
<br>　　山客狂来跨白驴，袖中遗却颍阳书。
<br>
<br>　　人间亦有妻儿在，抛向嵩阳古观居。
<br>
<br>　　卷301_70  「扬州寻张籍不见」王建
<br>
<br>　　别后知君在楚城，扬州寺里觅君名。
<br>
<br>　　西江水阔吴山远，却打船头向北行。
<br>
<br>　　卷301_71  「宿长安县后斋」王建
<br>
<br>　　新向金阶奏罢兵，长安县里绕池行。
<br>
<br>　　喜欢得伴山僧宿，看雪吟诗直到明。
<br>
<br>　　卷301_72  「夜看扬州市」王建
<br>
<br>　　夜市千灯照碧云，高楼红袖客纷纷。
<br>
<br>　　如今不似时平日，犹自笙歌彻晓闻。
<br>
<br>　　卷301_73  「寄韦谏议」王建
<br>
<br>　　百年看似暂时间，头白求官亦未闲。
<br>
<br>　　独有龙门韦谏议，三征不起恋青山。
<br>
<br>　　卷301_74  「寻补阙旧宅」王建
<br>
<br>　　知得清名二十年，登山上坂乞新篇。
<br>
<br>　　除书近拜侍臣去，空院鸟啼风竹前。
<br>
<br>　　卷301_75  「初冬旅游」王建
<br>
<br>　　远投人宿趁房迟，僮仆伤寒马亦饥。
<br>
<br>　　为客悠悠十月尽，庄头栽竹已过时。
<br>
<br>　　卷301_76  「江馆对雨」王建
<br>
<br>　　鸟声愁雨似秋天，病客思家一向眠。
<br>
<br>　　草馆门临广州路，夜闻蛮语小江边。
<br>
<br>　　卷301_77  「雨过山村」王建
<br>
<br>　　雨里鸡鸣一两家，竹溪村路板桥斜。
<br>
<br>　　妇姑相唤浴蚕去，闲看中庭栀子花。
<br>
<br>　　卷301_78  「山店（一作卢纶诗）」王建
<br>
<br>　　登登石路何时尽，决决溪泉到处闻。
<br>
<br>　　风动叶声山犬吠，一家松火隔秋云。
<br>
<br>　　卷301_79  「雨中寄东溪韦处士」王建
<br>
<br>　　雨中溪破无干地，浸著床头湿著书。
<br>
<br>　　一个月来山水隔，不知茅屋若为居。
<br>
<br>　　卷301_80  「乞竹」王建
<br>
<br>　　乞取池西三两竿，房前栽著病时看。
<br>
<br>　　亦知自惜难判割，犹胜横根引出栏。
<br>
<br>　　卷301_81  「人家看花」王建
<br>
<br>　　年少狂疏逐君马，去来憔悴到京华。
<br>
<br>　　恨无闲地栽仙药，长傍人家看好花。
<br>
<br>　　卷301_82  「未央风」王建
<br>
<br>　　五更先起玉阶东，渐入千门万户中。
<br>
<br>　　总向高楼吹舞袖，秋风还不及春风。
<br>
<br>　　卷301_83  「归山庄」王建
<br>
<br>　　长安寄食半年馀，重向人边乞荐书。
<br>
<br>　　山路独归冲夜雪，落斜骑马避柴车。
<br>
<br>　　卷301_84  「寒食忆归」王建
<br>
<br>　　京中曹局无多事，寒食贫儿要在家。
<br>
<br>　　遮莫杏园胜别处，亦须归看傍村花。
<br>
<br>　　卷301_85  「留别张广文」王建
<br>
<br>　　谢恩新入凤凰城，乱定相逢合眼明。
<br>
<br>　　千万求方好将息，杏花寒食的同行。
<br>
<br>　　卷301_86  「送郑山人归山」王建
<br>
<br>　　玉作车辕蒲作轮，当初不起颍阳人。
<br>
<br>　　一家总入嵩山去，天子何因得谏臣。
<br>
<br>　　卷301_87  「伤堕水乌」王建
<br>
<br>　　一乌堕水百乌啼，相吊相号绕故堤。
<br>
<br>　　眼见行人车辗过，不妨同伴各东西。
<br>
<br>　　卷301_88  「看棋」王建
<br>
<br>　　彼此抽先局势平，傍人道死的还生。
<br>
<br>　　两边对坐无言语，尽日时闻下子声。
<br>
<br>　　卷301_89  「设酒寄独孤少府」王建
<br>
<br>　　自看和酿一依方，缘看松花色较黄。
<br>
<br>　　不分君家新酒熟，好诗收得被回将。
<br>
<br>　　卷301_90  「赠人二首（一作赠工部郎中）」王建
<br>
<br>　　金炉烟里要班头，欲得归山可自由。
<br>
<br>　　每度报朝愁入阁，在先教示小千牛。
<br>
<br>　　多在蓬莱少在家，越绯衫上有红霞。
<br>
<br>　　朝回不向诸馀处，骑马城西检校花。
<br>
<br>　　卷301_91  「楼前」王建
<br>
<br>　　天宝年前勤政楼，每年三日作千秋。
<br>
<br>　　飞龙老马曾教舞，闻著音声总举头。
<br>
<br>　　卷301_92  「寄刘问疾」王建
<br>
<br>　　年少病多应为酒，谁家将息过今春。
<br>
<br>　　赊来半夏重熏尽，投著山中旧主人。
<br>
<br>　　卷301_93  「听雨（一作司空图诗）」王建
<br>
<br>　　半夜思家睡里愁，雨声落落屋檐头。
<br>
<br>　　照泥星出依前黑，淹烂庭花不肯休。
<br>
<br>　　卷301_94  「新晴」王建
<br>
<br>　　夏夜新晴星校少，雨收残水入天河。
<br>
<br>　　檐前熟著衣裳坐，风冷浑无扑火蛾。
<br>
<br>　　卷301_95  「秋日后（一作新晴后）」王建
<br>
<br>　　住处近山常足雨，闻晴z4曝旧芳茵。
<br>
<br>　　立秋日后无多热，渐觉生衣不著身。
<br>
<br>　　卷301_96  「哭孟东野二首」王建
<br>
<br>　　吟损秋天月不明，兰无香气鹤无声。
<br>
<br>　　自从东野先生死，侧近云山得散行。
<br>
<br>　　老松临死不生枝，东野先生早哭儿。
<br>
<br>　　但是洛阳城里客，家传一本杏殇诗。
<br>
<br>　　卷301_97  「寄蜀中薛涛校书（一作胡曾诗）」王建
<br>
<br>　　万里桥边女校书，枇杷花里闭门居。
<br>
<br>　　扫眉才子于今少，管领春风总不如。
<br>
<br>　　卷301_98  「路中上田尚书」王建
<br>
<br>　　去路何词见六亲，手中刀尺不如人。
<br>
<br>　　可怜池阁秋风夜，愁绿娇红一遍新。
<br>
<br>　　卷301_99  「于主簿厅看花」王建
<br>
<br>　　小叶稠枝粉压摧，暖风吹动鹤翎开。
<br>
<br>　　若无别事为留滞，应便抛家宿看来。
<br>
<br>　　卷301_100  「江楼对雨寄杜书记」王建
<br>
<br>　　竹烟花雨细相和，看著闲书睡更多。
<br>
<br>　　好是主人无事日，应持小酒按新歌。
<br>
<br>　　卷301_101  「观蛮妓」王建
<br>
<br>　　欲说昭君敛翠蛾，清声委曲怨于歌。
<br>
<br>　　谁家年少春风里，抛与金钱唱好多。
<br>
<br>　　卷301_102  「送顾非熊秀才归丹阳」王建
<br>
<br>　　江城柳色海门烟，欲到茅山始下船。
<br>
<br>　　知道君家当瀑布，菖蒲潭在草堂前。
<br>
<br>　　卷301_103  「老人歌」王建
<br>
<br>　　白发老人垂泪行，上皇生日出京城。
<br>
<br>　　如今供奉多新意，错唱当时一半声。
<br>
<br>　　卷301_104  「和元郎中从八月十二至十五夜玩月五首」王建
<br>
<br>　　半秋初入中旬夜，已向阶前守月明。
<br>
<br>　　从未圆时看却好，一分分见傍轮生。
<br>
<br>　　乱云遮却台东月，不许教依次第看。
<br>
<br>　　莫为诗家先见镜，被他笼与作艰难。
<br>
<br>　　今夜月明胜昨夜，新添桂树近东枝。
<br>
<br>　　立多地湿舁床坐，看过墙西寸寸迟。
<br>
<br>　　月似圆来色渐凝，玉盆盛水欲侵棱。
<br>
<br>　　夜深尽放家人睡，直到天明不炷灯。
<br>
<br>　　合望月时常望月，分明不得似今年。
<br>
<br>　　仰头五夜风中立，从未圆时直到圆。
<br>
<br>　　卷301_105  「对酒」王建
<br>
<br>　　为病比来浑断绝，缘花不免却知闻。
<br>
<br>　　从来事事关身少，主领春风只在君。
<br>
<br>　　卷301_106  「晓望华清宫」王建
<br>
<br>　　晓来楼阁更鲜明，日出阑干见鹿行。
<br>
<br>　　武帝自知身不死，看修玉殿号长生。
<br>
<br>　　卷301_107  「赠李迤蜕涠首」王建
<br>
<br>　　和雪翻营一夜行，神旗冻定马无声。
<br>
<br>　　遥看火号连营赤，知是先锋已上城。
<br>
<br>　　旗幡四面下营稠，手诏频来老将忧。
<br>
<br>　　每日城南空挑战，不知生缚入唐州。
<br>
<br>　　卷301_108  「秋夜对雨寄石瓮寺二秀才」王建
<br>
<br>　　夜山秋雨滴空廊，灯照堂前树叶光。
<br>
<br>　　对坐读书终卷后，自披衣被扫僧房。
<br>
<br>　　卷301_109  「华清宫前柳」王建
<br>
<br>　　杨柳宫前忽地春，在先惊动探春人。
<br>
<br>　　晓来唯欠骊山雨，洗却枝头绿上尘。
<br>
<br>　　卷301_110  「别杨校书」王建
<br>
<br>　　从军秣马十三年，白发营中听早蝉。
<br>
<br>　　故作老丞身不避，县名昭应管山泉。
<br>
<br>　　卷301_111  「和门下武相公春晓闻莺」王建
<br>
<br>　　侵黑行飞一两声，春寒啭小未分明。
<br>
<br>　　若教更解诸馀语，应向宫花不惜情。
<br>
<br>　　卷301_112  「田侍郎归镇（一作上魏博田侍中八首）」王建
<br>
<br>　　去处长将决胜筹，回回身在阵前头。
<br>
<br>　　贼城破后先锋入，看著红妆不敢收。
<br>
<br>　　熨帖朝衣抛战袍，夔龙班里侍中高。
<br>
<br>　　对时先奏牙间将，次第天恩与节旄。
<br>
<br>　　踏著家乡马脚轻，暮山秋色眼前明。
<br>
<br>　　老人上酒齐头拜，得侍中来尽再生。
<br>
<br>　　功成谁不拥藩方，富贵还须是本乡。
<br>
<br>　　万里双旌汾水上，玉鞭遥指白云庄。
<br>
<br>　　鼓吹幡旗道两边，行男走女喜骈阗。
<br>
<br>　　旧交省得当时别，指点如今却少年。
<br>
<br>　　广场破阵乐初休，彩纛高于百尺楼。
<br>
<br>　　老将气雄争起舞，管弦回作大缠头。
<br>
<br>　　笳声万里动燕山，草白天清塞马闲。
<br>
<br>　　触处不如别处乐，可怜秋月照江关。
<br>
<br>　　将士请衣忘却贫，绿窗红烛酒楼新。
<br>
<br>　　家家尽踏还乡曲，明月街中不绝人。
<br>
<br>　　卷301_113  「寄广文张博士」王建
<br>
<br>　　春明门外作卑官，病友经年不得看。
<br>
<br>　　莫道长安近于日，升天却易到城难。
<br>
<br>　　卷301_114  「早春书情」王建
<br>
<br>　　渐老风光不著人，花溪柳陌早逢春。
<br>
<br>　　近来行到门前少，趁暖闲眠似病人。
<br>
<br>　　卷301_115  「唐昌观玉蕊花」王建
<br>
<br>　　一树笼松玉刻成，飘廊点地色轻轻。
<br>
<br>　　女冠夜觅香来处，唯见阶前碎月明。
<br>
<br>　　卷301_116  「眼病寄同官」王建
<br>
<br>　　天寒眼痛少心情，隔雾看人夜里行。
<br>
<br>　　年少往来常不住，墙西冻地马蹄声。
<br>
<br>　　卷301_117  「九日登丛台」王建
<br>
<br>　　平原池阁在谁家，双塔丛台野菊花。
<br>
<br>　　零落故宫无入路，西来涧水绕城斜。
<br>
<br>　　卷301_118  「题酸枣县蔡中郎碑」王建
<br>
<br>　　苍苔满字土埋龟，风雨销磨绝妙词。
<br>
<br>　　不向图经中旧见，无人知是蔡邕碑。
<br>
<br>　　卷301_119  「江陵使至汝州」王建
<br>
<br>　　回看巴路在云间，寒食离家麦熟还。
<br>
<br>　　日暮数峰青似染，商人说是汝州山。
<br>
<br>　　卷301_120  「十五夜望月寄杜郎中」王建
<br>
<br>　　中庭地白树栖鸦，冷露无声湿桂花。
<br>
<br>　　今夜月明人尽望，不知秋思在谁家。
<br>
<br>　　卷301_121  「寄同州田长史」王建
<br>
<br>　　除听好语耳常聋，不见诗人眼底空。
<br>
<br>　　莫怪出城为长史，总缘山在白云中。
<br>
<br>　　卷301_122  「外按」王建
<br>
<br>　　夹城门向野田开，白鹿非时出洞来。
<br>
<br>　　日暮秦陵尘土起，从东外按使初回。
<br>
<br> 　　由<a href="http://greatart.51.net转换成TXT格式">http://greatart.51.net转换成TXT格式</a>
<br>
<br> 
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
