<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百一十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷三百一十五
<br>
<br>　　卷315_1  「剡溪行却寄新别者」朱放
<br>
<br>　　潺寒溪上，自此成离别。回首望归人，移舟逢暮雪。
<br>
<br>　　频行识草树，渐老伤年发。唯有白云心，为向东山月。
<br>
<br>　　卷315_2  「九日陪刘中丞宴昌乐寺送梁廷评」朱放
<br>
<br>　　独坐三台妙，重阳百越间。水心观远俗，霜气入秋山。
<br>
<br>　　不弃遗簪旧，宁辞落帽还。仍闻西上客，咫尺谒天颜。
<br>
<br>　　卷315_3  「经故贺宾客镜湖道士观」朱放
<br>
<br>　　已得归乡里，逍遥一外臣。那随流水去，不待镜湖春。
<br>
<br>　　雪里登山屐，林间漉酒巾。空馀道士观，谁是学仙人。
<br>
<br>　　卷315_4  「送著公归越（一作皇甫曾诗）」朱放
<br>
<br>　　谁能愁此别，到越会相逢。长忆云门寺，门前千万峰。
<br>
<br>　　石床埋积雪，山路倒枯松。莫学白道士，无人知去踪。
<br>
<br>　　卷315_5  「秣陵送客入京」朱放
<br>
<br>　　秣陵春已至，君去学归鸿。绿水琴声切，青袍草色同。
<br>
<br>　　鸟喧金谷树，花满洛阳宫。日日相思处，江边杨柳风。
<br>
<br>　　卷315_6  「灵门寺赠灵一上人」朱放
<br>
<br>　　所思劳旦夕，惆怅去湘东。禅客知何在，春山几处同。
<br>
<br>　　独行残雪里，相见暮云中。请住东林寺，弥年事远公。
<br>
<br>　　卷315_7  「江上送别」朱放
<br>
<br>　　浦边新见柳摇时，北客相逢只自悲。惆怅空知思后会，
<br>
<br>　　艰难不敢料前期。行看汉月愁征战，共折江花怨别离。
<br>
<br>　　向夕孤城分首处，寂寥横笛为君吹。
<br>
<br>　　卷315_8  「归桐庐旧居寄严长史（一作章八元诗）」朱放
<br>
<br>　　昨辞天子棹归舟，家在桐庐忆旧丘。三月暖时花竞发，
<br>
<br>　　两溪分处水争流。近闻江老传乡语，遥见家山减旅愁。
<br>
<br>　　或在醉中逢夜雪，怀贤应向剡川游。
<br>
<br>　　卷315_9  「竹」朱放
<br>
<br>　　青林何森然，沈沈独曙前。出墙同淅沥，开户满婵娟。
<br>
<br>　　箨卷初呈粉，苔侵乱上钱。疏中思水过，深处若山连。
<br>
<br>　　叠夜常栖露，清朝乍有蝉。砌阴迎缓策，檐翠对欹眠。
<br>
<br>　　迸笋双分箭，繁梢一向偏。月过惊散雪，风动极闻泉。
<br>
<br>　　幽谷添诗谱，高人欲制篇。萧萧意何恨，不独往湘川。
<br>
<br>　　卷315_10  「铜雀妓」朱放
<br>
<br>　　恨唱歌声咽，愁翻舞袖迟。西陵日欲暮，是妾断肠时。
<br>
<br>　　卷315_11  「毗陵留别」朱放
<br>
<br>　　别离非一处，此处最伤情。白发将春草，相随日日生。
<br>
<br>　　卷315_12  「题竹林寺」朱放
<br>
<br>　　岁月人间促，烟霞此地多。殷勤竹林寺，能得几回过。
<br>
<br>　　卷315_13  「答陆澧」朱放
<br>
<br>　　松叶堪为酒，春来酿几多。不辞山路远，踏雪也相过。
<br>
<br>　　卷315_14  「杨子津送人」朱放
<br>
<br>　　今朝杨子津，忽见五溪人。老病无馀事，丹砂乞五斤。
<br>
<br>　　卷315_15  「山中谒皇甫曾」朱放
<br>
<br>　　寻源路已尽，笑入白云间。不解乘轺客，那知有此山。
<br>
<br>　　卷315_16  「剡山夜月（一题剡溪舟行）」朱放
<br>
<br>　　月在沃洲山上，人归剡县溪边。
<br>
<br>　　漠漠黄花覆水，时时白鹭惊船。
<br>
<br>　　卷315_17  「九日与杨凝、崔淑期登江上山会有故不得往因赠之」朱放
<br>
<br>　　欲从携手登高去，一到门前意已无。
<br>
<br>　　那得更将头上发，学他年少插茱萸。
<br>
<br>　　卷315_18  「山中听子规（一作顾况诗）」朱放
<br>
<br>　　幽人自爱山中宿，又近葛洪丹井西。
<br>
<br>　　窗中有个长松树，半夜子规来上啼。
<br>
<br>　　卷315_19  「乱后经淮阴岸」朱放
<br>
<br>　　荒村古岸谁家在，野水浮云处处愁。
<br>
<br>　　唯有河边衰柳树，蝉声相送到扬州。
<br>
<br>　　卷315_20  「送张山人」朱放
<br>
<br>　　知君住处足风烟，古寺荒村在眼前。
<br>
<br>　　便欲移家逐君去，唯愁未有买山钱。
<br>
<br>　　卷315_21  「别李季兰」朱放
<br>
<br>　　古岸新花开一枝，岸傍花下有分离。
<br>
<br>　　莫将罗袖拂花落，便是行人肠断时。
<br>
<br>　　卷315_22  「游石涧寺」朱放
<br>
<br>　　闻道幽深石涧寺，不逢流水亦难知。
<br>
<br>　　莫道山僧无伴侣，猕猴长在古松枝。
<br>
<br>　　卷315_23  「新安所居答相访人所居萧使君为制」朱放
<br>
<br>　　谢公见我多愁疾，为我开门对碧山。
<br>
<br>　　君若欲来看猿鸟，不须争把桂枝攀。
<br>
<br>　　卷315_24  「送魏校书」朱放
<br>
<br>　　长恨江南足别离，几回相送复相随。
<br>
<br>　　杨花撩乱扑流水，愁杀人行知不知。
<br>
<br>　　卷315_25  「送温台」朱放
<br>
<br>　　眇眇天涯君去时，浮云流水自相随。
<br>
<br>　　人生一世长如客，何必今朝是别离。
<br>
<br>　　卷315_26  「句」朱放
<br>
<br>　　爱彼云外人，求取涧底泉。
<br>
<br>　　风吹芭蕉拆，鸟啄梧桐落。（并《诗式》）。
<br>
<br> 　　由<a href="http://greatart.51.net转换成TXT格式">http://greatart.51.net转换成TXT格式</a>
<br>
<br> 
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
