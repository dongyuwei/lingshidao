<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百零四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷八百零四
<br>
<br>　　卷804_1  「赋得江边柳（一作临江树）」鱼玄机
<br>
<br>　　翠色连荒岸，烟姿入远楼。影铺秋水面，花落钓人头。
<br>
<br>　　根老藏鱼窟，枝低系客舟。萧萧风雨夜，惊梦复添愁。
<br>
<br>　　卷804_2  「赠邻女（一作寄李亿员外）」鱼玄机
<br>
<br>　　羞日遮罗袖，愁春懒起妆。易求无价宝，难得有心郎。
<br>
<br>　　枕上潜垂泪，花间暗断肠。自能窥宋玉，何必恨王昌。
<br>
<br>　　卷804_3  「寄国香」鱼玄机
<br>
<br>　　旦夕醉吟身，相思又此春。雨中寄书使，窗下断肠人。
<br>
<br>　　山卷珠帘看，愁随芳草新。别来清宴上，几度落梁尘。
<br>
<br>　　卷804_4  「寄题炼师」鱼玄机
<br>
<br>　　霞彩剪为衣，添香出绣帏。芙蓉花叶□，山水帔□稀。
<br>
<br>　　驻履闻莺语，开笼放鹤飞。高堂春睡觉，暮雨正霏霏。
<br>
<br>　　卷804_5  「寄刘尚书」鱼玄机
<br>
<br>　　八座镇雄军，歌谣满路新。汾川三月雨，晋水百花春。
<br>
<br>　　囹圄长空锁，干戈久覆尘。儒僧观子夜，羁客醉红茵。
<br>
<br>　　笔砚行随手，诗书坐绕身。小材多顾盼，得作食鱼人。
<br>
<br>　　卷804_6  「浣纱庙」鱼玄机
<br>
<br>　　吴越相谋计策多，浣纱神女已相和。一双笑靥才回面，
<br>
<br>　　十万精兵尽倒戈。范蠡功成身隐遁，伍胥谏死国消磨。
<br>
<br>　　只今诸暨长江畔，空有青山号苎萝。
<br>
<br>　　卷804_7  「卖残牡丹」鱼玄机
<br>
<br>　　临风兴叹落花频，芳意潜消又一春。应为价高人不问，
<br>
<br>　　却缘香甚蝶难亲。红英只称生宫里，翠叶那堪染路尘。
<br>
<br>　　及至移根上林苑，王孙方恨买无因。
<br>
<br>　　卷804_8  「酬李学士寄簟」鱼玄机
<br>
<br>　　珍簟新铺翡翠楼，泓澄玉水记方流。
<br>
<br>　　唯应云扇情相似，同向银床恨早秋。
<br>
<br>　　卷804_9  「情书（一作书情寄李子安）」鱼玄机
<br>
<br>　　饮冰食檗志无功，晋水壶关在梦中。秦镜欲分愁堕鹊，
<br>
<br>　　舜琴将弄怨飞鸿。井边桐叶鸣秋雨，窗下银灯暗晓风。
<br>
<br>　　书信茫茫何处问，持竿尽日碧江空。
<br>
<br>　　卷804_10  「闺怨」鱼玄机
<br>
<br>　　蘼芜盈手泣斜晖，闻道邻家夫婿归。别日南鸿才北去，
<br>
<br>　　今朝北雁又南飞。春来秋去相思在，秋去春来信息稀。
<br>
<br>　　扃闭朱门人不到，砧声何事透罗帏。
<br>
<br>　　卷804_11  「春情寄子安」鱼玄机
<br>
<br>　　山路欹斜石磴危，不愁行苦苦相思。冰销远涧怜清韵，
<br>
<br>　　雪远寒峰想玉姿。莫听凡歌春病酒，休招闲客夜贪棋。
<br>
<br>　　如松匪石盟长在，比翼连襟会肯迟。虽恨独行冬尽日，
<br>
<br>　　终期相见月圆时。别君何物堪持赠，泪落晴光一首诗。
<br>
<br>　　卷804_12  「打球作」鱼玄机
<br>
<br>　　坚圆净滑一星流，月杖争敲未拟休。无滞碍时从拨弄，
<br>
<br>　　有遮栏处任钩留。不辞宛转长随手，却恐相将不到头。
<br>
<br>　　毕竟入门应始了，愿君争取最前筹。
<br>
<br>　　卷804_13  「暮春有感寄友人」鱼玄机
<br>
<br>　　莺语惊残梦，轻妆改泪容。竹阴初月薄，江静晚烟浓。
<br>
<br>　　湿觜衔泥燕，香须采蕊蜂。独怜无限思，吟罢亚枝松。
<br>
<br>　　卷804_14  「冬夜寄温飞卿」鱼玄机
<br>
<br>　　苦思搜诗灯下吟，不眠长夜怕寒衾。满庭木叶愁风起，
<br>
<br>　　透幌纱窗惜月沈。疏散未闲终遂愿，盛衰空见本来心。
<br>
<br>　　幽栖莫定梧桐处，暮雀啾啾空绕林。
<br>
<br>　　卷804_15  「酬李郢夏日钓鱼回见示」鱼玄机
<br>
<br>　　住处虽同巷，经年不一过。清词劝旧女，香桂折新柯。
<br>
<br>　　道性欺冰雪，禅心笑绮罗。迹登霄汉上，无路接烟波。
<br>
<br>　　卷804_16  「次韵西邻新居兼乞酒」鱼玄机
<br>
<br>　　一首诗来百度吟，新情字字又声金。西看已有登垣意，
<br>
<br>　　远望能无化石心。河汉期赊空极目，潇湘梦断罢调琴。
<br>
<br>　　况逢寒节添乡思，叔夜佳醪莫独斟。
<br>
<br>　　卷804_17  「和友人次韵」鱼玄机
<br>
<br>　　何事能销旅馆愁，红笺开处见银钩。蓬山雨洒千峰小，
<br>
<br>　　O谷风吹万叶秋。字字朝看轻碧玉，篇篇夜诵在衾n.
<br>
<br>　　欲将香匣收藏却，且惜时吟在手头。
<br>
<br>　　卷804_18  「和新及第悼亡诗二首」鱼玄机
<br>
<br>　　仙籍人间不久留，片时已过十经秋。鸳鸯帐下香犹暖，
<br>
<br>　　鹦鹉笼中语未休。朝露缀花如脸恨，晚风欹柳似眉愁。
<br>
<br>　　彩云一去无消息，潘岳多情欲白头。
<br>
<br>　　一枝月桂和烟秀，万树江桃带雨红。
<br>
<br>　　且醉尊前休怅望，古来悲乐与今同。
<br>
<br>　　卷804_19  「游崇真观南楼，睹新及第题名处」鱼玄机
<br>
<br>　　云峰满目放春晴，历历银钩指下生。
<br>
<br>　　自恨罗衣掩诗句，举头空羡榜中名。
<br>
<br>　　卷804_20  「愁思」鱼玄机
<br>
<br>　　落叶纷纷暮雨和，朱丝独抚自清歌。放情休恨无心友，
<br>
<br>　　养性空抛苦海波。长者车音门外有，道家书卷枕前多。
<br>
<br>　　布衣终作云霄客，绿水青山时一过。
<br>
<br>　　卷804_21  「秋怨」鱼玄机
<br>
<br>　　自叹多情是足愁，况当风月满庭秋。
<br>
<br>　　洞房偏与更声近，夜夜灯前欲白头。
<br>
<br>　　卷804_22  「江行」鱼玄机
<br>
<br>　　大江横抱武昌斜，鹦鹉洲前户万家。
<br>
<br>　　画舸春眠朝未足，梦为蝴蝶也寻花。
<br>
<br>　　烟花已入鸬鹚港，画舸犹沿鹦鹉洲。
<br>
<br>　　醉卧醒吟都不觉，今朝惊在汉江头。
<br>
<br>　　卷804_23  「闻李端公垂钓回寄赠」鱼玄机
<br>
<br>　　无限荷香染暑衣，阮郎何处弄船归。
<br>
<br>　　自惭不及鸳鸯侣，犹得双双近钓矶。
<br>
<br>　　卷804_24  「题任处士创资福寺」鱼玄机
<br>
<br>　　幽人创奇境，游客驻行程。粉壁空留字，莲宫未有名。
<br>
<br>　　凿池泉自出，开径草重生。百尺金轮阁，当川豁眼明。
<br>
<br>　　卷804_25  「题隐雾亭」鱼玄机
<br>
<br>　　春花秋月入诗篇，白日清宵是散仙。
<br>
<br>　　空卷珠帘不曾下，长移一榻对山眠。
<br>
<br>　　卷804_26  「重阳阻雨」鱼玄机
<br>
<br>　　满庭黄菊篱边拆，两朵芙蓉镜里开。
<br>
<br>　　落帽台前风雨阻，不知何处醉金杯。
<br>
<br>　　卷804_27  「早秋」鱼玄机
<br>
<br>　　嫩菊含新彩，远山闲夕烟。凉风惊绿树，清韵入朱弦。
<br>
<br>　　思妇机中锦，征人塞外天。雁飞鱼在水，书信若为传。
<br>
<br>　　卷804_28  「感怀寄人」鱼玄机
<br>
<br>　　恨寄朱弦上，含情意不任。早知云雨会，未起蕙兰心。
<br>
<br>　　灼灼桃兼李，无妨国士寻。苍苍松与桂，仍羡世人钦。
<br>
<br>　　月色苔阶净，歌声竹院深。门前红叶地，不扫待知音。
<br>
<br>　　卷804_29  「期友人阻雨不至」鱼玄机
<br>
<br>　　雁鱼空有信，鸡黍恨无期。闭户方笼月，褰帘已散丝。
<br>
<br>　　近泉鸣砌畔，远浪涨江湄。乡思悲秋客，愁吟五字诗。
<br>
<br>　　卷804_30  「访赵炼师不遇」鱼玄机
<br>
<br>　　何处同仙侣，青衣独在家。暖炉留煮药，邻院为煎茶。
<br>
<br>　　画壁灯光暗，幡竿日影斜。殷勤重回首，墙外数枝花。
<br>
<br>　　卷804_31  「遣怀」鱼玄机
<br>
<br>　　闲散身无事，风光独自游。断云江上月，解缆海中舟。
<br>
<br>　　琴弄萧梁寺，诗吟庾亮楼。丛篁堪作伴，片石好为俦。
<br>
<br>　　燕雀徒为贵，金银志不求。满杯春酒绿，对月夜窗幽。
<br>
<br>　　绕砌澄清沼，抽簪映细流。卧床书册遍，半醉起梳头。
<br>
<br>　　卷804_32  「寄飞卿」鱼玄机
<br>
<br>　　阶砌乱蛩鸣，庭柯烟露清。月中邻乐响，楼上远山明。
<br>
<br>　　珍簟凉风著，瑶琴寄恨生。嵇君懒书札，底物慰秋情。
<br>
<br>　　卷804_33  「过鄂州」鱼玄机
<br>
<br>　　柳拂兰桡花满枝，石城城下暮帆迟。折牌峰上三闾墓，
<br>
<br>　　远火山头五马旗。白雪调高题旧寺，阳春歌在换新词。
<br>
<br>　　莫愁魂逐清江去，空使行人万首诗。
<br>
<br>　　卷804_34  「夏日山居」鱼玄机
<br>
<br>　　移得仙居此地来，花丛自遍不曾栽。庭前亚树张衣桁，
<br>
<br>　　坐上新泉泛酒杯。轩槛暗传深竹径，绮罗长拥乱书堆。
<br>
<br>　　闲乘画舫吟明月，信任轻风吹却回。
<br>
<br>　　卷804_35  「暮春即事」鱼玄机
<br>
<br>　　深巷穷门少侣俦，阮郎唯有梦中留。香飘罗绮谁家席，
<br>
<br>　　风送歌声何处楼。街近鼓鼙喧晓睡，庭闲鹊语乱春愁。
<br>
<br>　　安能追逐人间事，万里身同不系舟。
<br>
<br>　　卷804_36  「代人悼亡」鱼玄机
<br>
<br>　　曾睹夭桃想玉姿，带风杨柳认蛾眉。珠归龙窟知谁见，
<br>
<br>　　镜在鸾台话向谁。从此梦悲烟雨夜，不堪吟苦寂寥时。
<br>
<br>　　西山日落东山月，恨想无因有了期。
<br>
<br>　　卷804_37  「和人」鱼玄机
<br>
<br>　　茫茫九陌无知己，暮去朝来典绣衣。宝匣镜昏蝉鬓乱，
<br>
<br>　　博山炉暖麝烟微。多情公子春留句，少思文君昼掩扉。
<br>
<br>　　莫惜羊车频列载，柳丝梅绽正芳菲。
<br>
<br>　　卷804_38  「隔汉江寄子安」鱼玄机
<br>
<br>　　江南江北愁望，相思相忆空吟。鸳鸯暖卧沙浦，
<br>
<br>　　闲飞橘林。烟里歌声隐隐，渡头月色沈沈。
<br>
<br>　　含情咫尺千里，况听家家远砧。
<br>
<br>　　卷804_39  「寓言」鱼玄机
<br>
<br>　　红桃处处春色，碧柳家家月明。楼上新妆待夜，
<br>
<br>　　闺中独坐含情。芙蓉月下鱼戏，EX天边雀声。
<br>
<br>　　人世悲欢一梦，如何得作双成。
<br>
<br>　　卷804_40  「江陵愁望寄子安」鱼玄机
<br>
<br>　　枫叶千枝复万枝，江桥掩映暮帆迟。
<br>
<br>　　忆君心似西江水，日夜东流无歇时。
<br>
<br>　　卷804_41  「寄子安」鱼玄机
<br>
<br>　　醉别千卮不浣愁，离肠百结解无由。蕙兰销歇归春圃，
<br>
<br>　　杨柳东西绊客舟。聚散已悲云不定，恩情须学水长流。
<br>
<br>　　有花时节知难遇，未肯厌厌醉玉楼。
<br>
<br>　　卷804_42  「送别」鱼玄机
<br>
<br>　　秦楼几夜惬心期，不料仙郎有别离。
<br>
<br>　　睡觉莫言云去处，残灯一盏野蛾飞。
<br>
<br>　　卷804_43  「迎李近仁员外」鱼玄机
<br>
<br>　　今日喜时闻喜鹊，昨宵灯下拜灯花。
<br>
<br>　　焚香出户迎潘岳，不羡牵牛织女家。
<br>
<br>　　卷804_44  「送别」鱼玄机
<br>
<br>　　水柔逐器知难定，云出无心肯再归。
<br>
<br>　　惆怅春风楚江暮，鸳鸯一只失群飞。
<br>
<br>　　卷804_45  「左名场自泽州至京，使人传语」鱼玄机
<br>
<br>　　闲居作赋几年愁，王屋山前是旧游。诗咏东西千嶂乱，
<br>
<br>　　马随南北一泉流。曾陪雨夜同欢席，别后花时独上楼。
<br>
<br>　　忽喜扣门传语至，为怜邻巷小房幽。相如琴罢朱弦断，
<br>
<br>　　双燕巢分白露秋。莫倦蓬门时一访，每春忙在曲江头。
<br>
<br>　　卷804_46  「和人次韵」鱼玄机
<br>
<br>　　喧喧朱紫杂人寰，独自清吟日色间。何事玉郎搜藻思，
<br>
<br>　　忽将琼韵扣柴关。白花发咏惭称谢，僻巷深居谬学颜。
<br>
<br>　　不用多情欲相见，松萝高处是前山。
<br>
<br>　　卷804_47  「光、威、裒姊妹三人少孤而始妍乃有是作…因次其韵」鱼玄机
<br>
<br>　　昔闻南国容华少，今日东邻姊妹三。妆阁相看鹦鹉赋，
<br>
<br>　　碧窗应绣凤凰衫。红芳满院参差折，绿醑盈杯次第衔。
<br>
<br>　　恐向瑶池曾作女，谪来尘世未为男。文姬有貌终堪比，
<br>
<br>　　西子无言我更惭。一曲艳歌琴杳杳，四弦轻拨语喃喃。
<br>
<br>　　当台竞斗青丝发，对月争夸白玉簪。小有洞中松露滴，
<br>
<br>　　大罗天上柳烟含。但能为雨心长在，不怕吹箫事未谙。
<br>
<br>　　阿母几嗔花下语，潘郎曾向梦中参。暂持清句魂犹断，
<br>
<br>　　若睹红颜死亦甘。怅望佳人何处在，行云归北又归南。
<br>
<br>　　卷804_48  「折杨柳」鱼玄机
<br>
<br>　　朝朝送别泣花钿，折尽春风杨柳烟。
<br>
<br>　　愿得西山无树木，免教人作泪悬悬。
<br>
<br>　　卷804_49  「句」鱼玄机
<br>
<br>　　焚香登玉坛，端简礼金阙。
<br>
<br>　　明月照幽隙，清风开短襟。（《狱中作》）
<br>
<br>　　绮陌春望远，瑶徽春兴多。
<br>
<br>　　殷勤不得语，红泪一双流。
<br>
<br>　　云情自郁争同梦，仙貌长芳又胜花。（以上俱见《纪事》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
