<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百八十九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百八十九
<br>
<br>　　卷589_1  「送张郎中赴睦州」李频
<br>
<br>　　青山复渌水，想入富春西。夹岸清猿去，中流白日低。
<br>
<br>　　美兼华省出，荣共故乡齐。贱子遥攀送，归心逐马蹄。
<br>
<br>　　卷589_2  「送鄂渚韦尚书赴镇」李频
<br>
<br>　　夏口本吴头，重城据上游。戈船转江汉，风月宿汀洲。
<br>
<br>　　执宪倾民望，衔恩赴主忧。谁知旧寮属，攀饯泪仍流。
<br>
<br>　　卷589_3  「送崔侍御书记赴山北座主尚书招辟」李频
<br>
<br>　　书记向丘门，旌幢夹谷尊。从来游幕意，此去并酬恩。
<br>
<br>　　雁叫嫌冰合，骢嘶喜雪繁。同为入室士，不觉别销魂。
<br>
<br>　　卷589_4  「入朝遇雪」李频
<br>
<br>　　霜鬓持霜简，朝天向雪天。玉阶初辨色，琼树乍相鲜。
<br>
<br>　　密翳空难曙，盈征瑞不愆。谁为洛阳客，是日更高眠。
<br>
<br>　　卷589_5  「勉力」李频
<br>
<br>　　日月不并照，升沈俱有时。自媒徒欲速，孤立却宜迟。
<br>
<br>　　尽力唯求己，公心任遇谁。人间不得意，半是鬓先衰。
<br>
<br>　　卷589_6  「郊居寄友人」李频
<br>
<br>　　林色树还曛，何时得见君。独居度永日，相去远浮云。
<br>
<br>　　故疾随秋至，离怀觉夜分。蛩声非自苦，偏是旅人闻。
<br>
<br>　　卷589_7  「送陆肱归吴兴」李频
<br>
<br>　　雪后江上去，风光故国新。清浑天气晓，绿动浪花春。
<br>
<br>　　劝酒提壶鸟，乘舟震泽人。谁知沧海月，取桂却来秦。
<br>
<br>　　卷589_8  「暮秋重过山僧院」李频
<br>
<br>　　却接良宵坐，明河几转流。安禅逢小暑，抱疾入高秋。
<br>
<br>　　静室闻玄理，深山可白头。朝朝献林果，亦欲学猕猴。
<br>
<br>　　卷589_9  「送新安少府」李频
<br>
<br>　　南浮虽六月，风水已秋凉。日乱看江树，身飞逐楚樯。
<br>
<br>　　后期谁可定，临别语空长。远宦须清苦，幽兰贵独芳。
<br>
<br>　　卷589_10  「送人归吴」李频
<br>
<br>　　何人不归去，君去是闲人。帝里求相识，山家即近邻。
<br>
<br>　　交情吾道可，离思柳条新。未饮青门酒，先如醉梦身。
<br>
<br>　　卷589_11  「送姚评事」李频
<br>
<br>　　儒服从戎去，须知胜事全。使君开幕日，天子偃戈年。
<br>
<br>　　风雨依嵩岭，桑麻接楚田。新诗随过客，旋满洛阳传。
<br>
<br>　　卷589_12  「题栖云寺立上人院」李频
<br>
<br>　　是法从生有，修持历劫尘。独居岩下室，长似定中身。
<br>
<br>　　树老风终夜，山寒雪见春。不知诸祖后，传印是何人。
<br>
<br>　　卷589_13  「黔中罢职过峡州题田使君北楼」李频
<br>
<br>　　巴中初去日，已遇使君留。及得寻东道，还陪上北楼。
<br>
<br>　　江冲巫峡出，樯过洛宫收。好是从戎罢，看山觉自由。
<br>
<br>　　卷589_14  「江上送从兄群玉校书东游」李频
<br>
<br>　　逍遥蓬阁吏，才子复诗流。坟籍因穷览，江湖却纵游。
<br>
<br>　　眠波听戍鼓，饭浦约鱼舟。处处迎高密，先应扫郡楼。
<br>
<br>　　卷589_15  「宛陵东峰亭与友人话别」李频
<br>
<br>　　坐举天涯目，停杯语日晡。修篁齐迥槛，列岫限平芜。
<br>
<br>　　乱水通三楚，归帆挂五湖。不知从此去，何处是前途。
<br>
<br>　　卷589_16  「华山寻隐者」李频
<br>
<br>　　自入华山居，关东相见疏。瓢中谁寄酒，叶上我留书。
<br>
<br>　　巢鸟寒栖尽，潭泉暮冻馀。长闻得药力，此说又何如。
<br>
<br>　　卷589_17  「题荐福寺僧栖白上人院」李频
<br>
<br>　　空门有才子，得道亦吟诗。内殿频征入，孤峰久作期。
<br>
<br>　　高名何代比，密行几生持。长爱乔松院，清凉坐夏时。
<br>
<br>　　卷589_18  「游四明山刘樊二真人祠，题山下孙氏居」李频
<br>
<br>　　久在仙坛下，全家是地仙。池塘来乳洞，禾黍接芝田。
<br>
<br>　　起看青山足，还倾白酒眠。不知尘世事，双鬓逐流年。
<br>
<br>　　卷589_19  「和太学赵鸿博士归蔡中」李频
<br>
<br>　　得禄从高第，还乡见后生。田园休问主，词赋已垂名。
<br>
<br>　　扫壁前题出，开窗旧景清。遥知贤太守，致席日邀迎。
<br>
<br>　　卷589_20  「送寿昌曹明府」李频
<br>
<br>　　惠人须宰邑，为政贵通经。却用清琴理，犹嫌薄俗听。
<br>
<br>　　涨江晴渐渌，春峤烧还青。若宿严陵濑，谁当是客星。
<br>
<br>　　卷589_21  「哭贾岛」李频
<br>
<br>　　秦楼吟苦夜，南望只悲君。一宦终遐徼，千山隔旅坟。
<br>
<br>　　恨声流蜀魄，冤气入湘云。无限风骚句，时来日夜闻。
<br>
<br>　　卷589_22  「送薛能赴镇徐方」李频
<br>
<br>　　列土人间盛，彭门属九州。山河天设险，礼乐牧分忧。
<br>
<br>　　皎日为明信，清风占早秋。虽同Se举，Se不封侯。
<br>
<br>　　卷589_23  「送凤翔范书记」李频
<br>
<br>　　西京无暑气，夏景似清秋。天府来相辟，高人去自由。
<br>
<br>　　江山通蜀国，日月近神州。若共将军语，河兰地未收。
<br>
<br>　　卷589_24  「岐山逢陕下故人」李频
<br>
<br>　　三秦一会面，二陕久分携。共忆黄河北，相留白日西。
<br>
<br>　　寄来书少达，别后梦多迷。早晚期于此，看花听鸟啼。
<br>
<br>　　卷589_25  「送友人陆肱往太原」李频
<br>
<br>　　并州非故国，君去复寻谁。猃狁方为寇，嫖姚正用师。
<br>
<br>　　戍烟来自号，边雪下无时。更想经绵上，应逢禁火期。
<br>
<br>　　卷589_26  「赠李将军」李频
<br>
<br>　　吾宗偏好武，汉代将家流。走马辞中禁，屯军向渭州。
<br>
<br>　　天心待破虏，阵面许封侯。却得河源水，方应洗国仇。
<br>
<br>　　卷589_27  「送友人喻坦之归睦州（一作送人归新定）」李频
<br>
<br>　　归心常共知，归路不相随。彼此无依倚，东西又别离。
<br>
<br>　　山花含雨湿，江树近潮欹。莫恋渔樵兴，生涯各有为。
<br>
<br>　　卷589_28  「寻华阳隐者」李频
<br>
<br>　　闲却白云居，行踪出去初。窗中聊取笔，架上独留书。
<br>
<br>　　日背林光冷，潭澄岳影虚。长闻得药力，此说复何如。
<br>
<br>　　卷589_29  「长安即事（一作长安僻居酬人）」李频
<br>
<br>　　岂得有书名，徒为老帝京。关中秋气早，雨后夜凉生。
<br>
<br>　　沧海身终泛，青门梦已行。秦人纵相识，多少别离情。
<br>
<br>　　卷589_30  「送友人游塞北」李频
<br>
<br>　　朔野正秋风，前程见碛鸿。日西身独远，山转路无穷。
<br>
<br>　　树隔高关断，沙连大漠空。君看河外将，早晚拟平戎。
<br>
<br>　　卷589_31  「陕府上姚中丞」李频
<br>
<br>　　关东领藩镇，阙下授旌旄。觅句秋吟苦，酬恩夜坐劳。
<br>
<br>　　天开吹角出，木落上楼高。闲话钱塘郡，半年听海潮。
<br>
<br>　　卷589_32  「送供奉喻炼师归天目山」李频
<br>
<br>　　承恩虽内殿，得道本深山。举世相看老，孤峰独自还。
<br>
<br>　　溪来青壁里，路在白云间。绝顶无人住，双峰是旧关。
<br>
<br>　　卷589_33  「之任建安渌溪亭偶作二首」李频
<br>
<br>　　入境当春务，农蚕事正殷。逢溪难饮马，度岭更劳人。
<br>
<br>　　想取A黎泰，无过赋敛均。不知成政后，谁是得为邻。
<br>
<br>　　维舟绿溪岸，绕郡白云峰。将幕连山起，人家向水重。
<br>
<br>　　短才无独见，长策未相逢。所幸分尧理，A民悉可封。
<br>
<br>　　卷589_34  「送侯郎中任新定二首」李频
<br>
<br>　　为郎非白头，作牧授沧洲。江界乘潮入，山川值胜游。
<br>
<br>　　暑气随转扇，凉月傍开楼。便欲归田里，抛官逐隐侯。
<br>
<br>　　罢郎东出守，半路得浮舟。大旆行当夏，桐江到未秋。
<br>
<br>　　云闲分岛寺，涛静见沙鸥。谁伴临清景，吟诗上郡楼。
<br>
<br>　　卷589_35  「送太学吴康仁及第南归」李频
<br>
<br>　　因为太学选，志业彻春闱。首领诸生出，先登上第归。
<br>
<br>　　一荣犹未已，具庆且应稀。纵马行青草，临岐脱白衣。
<br>
<br>　　家遥楚国寄，帆对汉山飞。知己盈华省，看君再发机。
<br>
<br>　　卷589_36  「陕州题河上亭」李频
<br>
<br>　　岸拥洪流急，亭开清兴长。当轩河草晚，入坐水风凉。
<br>
<br>　　独鸟惊来客，孤云触去樯。秋声和远雨，暮色带微阳。
<br>
<br>　　浪静澄窗影，沙明发簟光。逍遥每尽日，谁识爱沧浪。
<br>
<br>　　卷589_37  「留题姚氏山斋」李频
<br>
<br>　　未厌栖林趣，犹怀济世才。闲眠知道在，高步会时来。
<br>
<br>　　露滴从添砚，蝉吟便送杯。乱书离缥帙，迸笋出苔莓。
<br>
<br>　　异果因僧摘，幽窗为燕开。春游何处尽，欲别几迟回。
<br>
<br>　　卷589_38  「长安书怀投知己（一作投邢员外）」李频
<br>
<br>　　所学近雕虫，知难谒至公。徒随众人后，拟老一生中。
<br>
<br>　　间岁家书到，经荒世业空。心悬沧海断，梦与白云通。
<br>
<br>　　玉漏声连北，银河气极东。关门迢递月，禁苑寂寥鸿。
<br>
<br>　　地广身难束，时平道独穷。萧条苔长雨，淅沥叶危风。
<br>
<br>　　久愧干朝客，多惭别钓翁。因依非不忝，延荐况曾蒙。
<br>
<br>　　与善应无替，垂恩本有终。霜天摇落日，莫使逐孤蓬。
<br>
<br>　　卷589_39  「送姚侍御充渭北掌书记」李频
<br>
<br>　　北境烽烟急，南山战伐频。抚绥初易帅，参画尽须人。
<br>
<br>　　书记才偏称，朝廷意更亲。绣衣行李日，绮陌别离尘。
<br>
<br>　　报国将临虏，之藩不离秦。豸冠严在首，雄笔健随身。
<br>
<br>　　饮马河声暮，休兵塞色春。败亡仍暴骨，冤哭可伤神。
<br>
<br>　　上策何当用，边情此是真。雕阴曾久客，拜送欲沾巾。
<br>
<br>　　卷589_40  「长安书情投知己」李频
<br>
<br>　　陕服因诗句，从容已半年。一从归阙下，罕得到门前。
<br>
<br>　　每候朝轩出，常看列宿悬。重投期见奖，数首果蒙传。
<br>
<br>　　转觉功宜倍，兼令住更坚。都忘春暂醉，少省夜曾眠。
<br>
<br>　　烦暑灯谁读，孤云业自专。精华搜未竭，骚雅琢须全。
<br>
<br>　　此事勤虽过，他谋拙莫先。槐街劳白日，桂路在青天。
<br>
<br>　　取第殊无序，还乡可有缘。旅情长越鸟，秋思几秦蝉。
<br>
<br>　　月色千楼满，砧声万井连。江山阻迢递，时节暗推迁。
<br>
<br>　　道即穷通守，才应始末怜。书绅相戒语，藏箧赠行篇。
<br>
<br>　　致主当齐圣，为郎本是仙。人心期际会，凤翼许迁延。
<br>
<br>　　毕竟良图在，何妨逸性便。幽斋中寝觉，珍木正阴圆。
<br>
<br>　　隐几闲瞻夜，临云兴渺然。五陵供丽景，六义动花笺。
<br>
<br>　　倘与潜生翼，宁非助化权。免教垂素发，归种海隅田。
<br>
<br>　　卷589_41  「府试丹浦非乐战」李频
<br>
<br>　　自古为君道，垂衣致理难。怀仁须去杀，用武即胜残。
<br>
<br>　　毒帜诛方及，兵临衅可观。居来彭蠡固，战罢洞庭宽。
<br>
<br>　　雪国知天远，霜林是血丹。吾皇则尧典，薄伐至桑干。
<br>
<br>　　卷589_42  「府试风雨闻鸡」李频
<br>
<br>　　不为风雨变，鸡德一何贞。在暗长先觉，临晨即自鸣。
<br>
<br>　　阴霾方见信，顷刻讵移声。向晦如相警，知时似独清。
<br>
<br>　　萧萧和断漏，喔喔报重城。欲识诗人兴，中含君子情。
<br>
<br>　　卷589_43  「府试观兰亭图」李频
<br>
<br>　　往会人何处，遗踪事可观。林亭今日在，草木古春残。
<br>
<br>　　笔想吟中驻，杯疑饮后干。向青穿峻岭，当白认回湍。
<br>
<br>　　月影窗间夜，湖光枕上寒。不知诗酒客，谁更慕前欢。
<br>
<br>　　卷589_44  「府试老人星见」李频
<br>
<br>　　良宵出户庭，极目向青冥。海内逢康日，天边见寿星。
<br>
<br>　　临空遥的的，竟晓独荧荧。春后先依景，秋来忽近丁。
<br>
<br>　　垂休临有道，作瑞掩前经。岂比周王梦，徒言得九龄。
<br>
<br>　　卷589_45  「省试振鹭」李频
<br>
<br>　　有鸟生江浦，霜华作羽翰。君臣将比洁，朝野共相欢。
<br>
<br>　　月影林梢下，冰光水际残。翻飞时共乐，饮啄道皆安。
<br>
<br>　　迥翥宜高咏，群栖入静看。由来鸳鹭侣，济济列千官。
<br>
<br>　　卷589_46  「寄辛明府」李频
<br>
<br>　　何处无苛政，东南有子男。细将朝客说，须是邑人谙。
<br>
<br>　　别业空经稔，归田独未甘。目凝烟积树，心贮月明潭。
<br>
<br>　　晓鼓愁方乱，春山睡正酣。不任啼鸟思，乡社欲桑蚕。
<br>
<br>　　卷589_47  「苑中题友人林亭」李频
<br>
<br>　　井邑藏岩穴，幽栖趣若何。春篁抽笋密，夏鸟杂雏多。
<br>
<br>　　坐有清风至，林无暑气过。乱书还就叶，真饮不听歌。
<br>
<br>　　片影明红藓，斜阴映绿萝。雄文终可惜，莫更弃高科。
<br>
<br>　　卷589_48  「投京兆府试官任文学先辈」李频
<br>
<br>　　高兴每论诗，非才独见推。应当明试日，不比暗投时。
<br>
<br>　　出口人皆信，操心自可知。孤单虽有托，际会别无期。
<br>
<br>　　取舍知由己，穷通断在兹。贱身何足数，公道自难欺。
<br>
<br>　　泽国违甘旨，渔舟积梦思。长安未归去，为倚鉴妍媸。
<br>
<br>　　卷589_49  「宋少府东溪泛舟」李频
<br>
<br>　　登岸还入舟，水禽惊笑语。晚叶低众色，湿云带繁暑。
<br>
<br>　　落日乘醉归，溪流复几许。
<br>
<br>　　卷589_50  「闻北虏入灵州二首」李频
<br>
<br>　　河冰一夜合，虏骑入灵州。岁岁征兵去，难防塞草秋。
<br>
<br>　　见说灵州战，沙中血未干。将军日告急，走马向长安。
<br>
<br>　　卷589_51  「送友人下第归感怀」李频
<br>
<br>　　帝里春无意，归山对物华。即应来日去，九陌踏槐花。
<br>
<br>　　卷589_52  「赠桂林友人」李频
<br>
<br>　　君家桂林住，日伐桂枝炊。何事东堂树，年年待一枝。
<br>
<br>　　卷589_53  「长安感怀」李频
<br>
<br>　　一第知何日，全家待此身。空将灞陵酒，酌送向东人。
<br>
<br>　　卷589_54  「题长孙桐树」李频
<br>
<br>　　一去龙门侧，千年凤影移。空馀剪圭处，无复在孙枝。
<br>
<br>　　卷589_55  「渡汉江」李频
<br>
<br>　　岭外音书绝，经年复历春。近乡情更怯，不敢问来人。
<br>
<br>　　卷589_56  「嵩山夜还」李频
<br>
<br>　　家住东皋去，好采旧山薇。自省游泉石，何曾不夜归。
<br>
<br>　　卷589_57  「暮秋宿清源上人院」李频
<br>
<br>　　野客愁来日，山房木落中。微风生夜半，积雨向秋终。
<br>
<br>　　证道方离法，安禅不住空。迷途将觉路，语默见西东。
<br>
<br>　　卷589_58  「秋夜宿重本上人院」李频
<br>
<br>　　却忆凉堂坐，明河几度流。安禅逢小暑，抱疾入高秋。
<br>
<br>　　水国曾重讲，云林半旧游。此来看月落，还似道相求。
<br>
<br>　　卷589_59  「赠立规上人」李频
<br>
<br>　　竹向空斋合，无僧在四邻。去云离坐石，斜月到禅身。
<br>
<br>　　树老风终夜，山寒雪见春。不知诸祖后，传印是何人。
<br>
<br>　　卷589_60  「苏州寒食日送人归觐」李频
<br>
<br>　　江城寒食下，花木惨离魂。几宿投山寺，孤帆过海门。
<br>
<br>　　□声泼火雨，柳色禁烟村。定看堂高后，斑衣灭泪痕。
<br>
<br>　　卷589_61  「即席送许□之曹南省兄」李频
<br>
<br>　　梅烂荷圆六月天，归帆高背虎丘烟。到时自见成行雁，
<br>
<br>　　别处休听满树蝉。卖剑为赊吴市酒，携家犹借洞庭船。
<br>
<br>　　待看春榜来江外，名占蓬莱第几仙。
<br>
<br>　　卷589_62  「送罗著作两浙按狱（著作尝宰苏州吴县）」李频
<br>
<br>　　使印星车适旧游，陶潜今日在瀛洲。科条尽晓三千罪，
<br>
<br>　　囹圄应空十二州。旧绶有香笼驿马，皇华无暇狎沙鸥。
<br>
<br>　　归来重过姑苏郡，莫忘题名在虎丘。
<br>
<br>　　卷589_63  「下第后屏居书怀寄张侍御」李频
<br>
<br>　　刖足岂一生，良工隔千里。故山彭泽上，归梦向汾水。
<br>
<br>　　低催神气尽，僮仆心亦耻。未达谁不知，达者多忘此。
<br>
<br>　　行年忽已壮，去老年更几。功名如不彰，身殁岂为鬼。
<br>
<br>　　才看芳草歇，即叹凉风起。骢马未来朝，嘶声尚在耳。
<br>
<br>　　卷589_64  「答韩中丞容不饮酒」李频
<br>
<br>　　老大成名仍足病，强听丝竹亦无欢。
<br>
<br>　　高情太守容闲坐，借与青山尽日看。
<br>
<br>　　卷589_65  「句」李频
<br>
<br>　　只将五字句，用破一生心。（《北梦琐言》）
<br>
<br>　　楚里八千里，此都会。巍峨数里城，远水相映带。
<br>
<br>　　（《方舆胜览》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
