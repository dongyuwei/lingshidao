<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百一十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百一十二
<br>
<br>　　卷412_1  「雪后宿同轨店，上法护寺钟楼望月」元稹
<br>
<br>　　满山残雪满山风，野寺无门院院空。
<br>
<br>　　烟火渐稀孤店静，月明深夜古楼中。
<br>
<br>　　卷412_2  「陪韦尚书丈归履信宅，因赠韦氏兄弟」元稹
<br>
<br>　　紫垣驺骑入华居，公子文衣护锦舆。
<br>
<br>　　眠阁书生复何事，也骑羸马从尚书。
<br>
<br>　　卷412_3  「永贞二年正月二日上御丹凤楼赦天下…不及盛观」元稹
<br>
<br>　　春来饶梦慵朝起，不看千官拥御楼。
<br>
<br>　　却著闲行是忙事，数人同傍曲江头。
<br>
<br>　　卷412_4  「韦居守晚岁常言退休之志因署其居曰大隐洞…因赠绝句」元稹
<br>
<br>　　谢公潜有东山意，已向朱门启洞门。
<br>
<br>　　大隐犹疑恋朝市，不知名作罢归园。
<br>
<br>　　卷412_5  「赠李十二牡丹花片，因以饯行」元稹
<br>
<br>　　莺涩馀声絮堕风，牡丹花尽叶成丛。
<br>
<br>　　可怜颜色经年别，收取朱阑一片红。
<br>
<br>　　卷412_6  「题李十一修行里居壁」元稹
<br>
<br>　　云阙朝回尘骑合，杏花春尽曲江闲。
<br>
<br>　　怜君虽在城中住，不隔人家便是山。
<br>
<br>　　卷412_7  「靖安穷居」元稹
<br>
<br>　　喧静不由居远近，大都车马就权门。
<br>
<br>　　野人住处无名利，草满空阶树满园。
<br>
<br>　　卷412_8  「赠乐天」元稹
<br>
<br>　　等闲相见销长日，也有闲时更学琴。
<br>
<br>　　不是眼前无外物，不关心事不经心。
<br>
<br>　　卷412_9  「使东川。骆口驿二首」元稹
<br>
<br>　　邮亭壁上数行字，崔李题名王白诗。
<br>
<br>　　尽日无人共言语，不离墙下至行时。
<br>
<br>　　二星徼外通蛮服，五夜灯前草御文。
<br>
<br>　　我到东川恰相半，向南看月北看云。
<br>
<br>　　卷412_10  「使东川。清明日」元稹
<br>
<br>　　常年寒食好风轻，触处相随取次行。
<br>
<br>　　今日清明汉江上，一身骑马县官迎。
<br>
<br>　　卷412_11  「使东川。亚枝红」元稹
<br>
<br>　　平阳池上亚枝红，怅望山邮事事同。
<br>
<br>　　还向万竿深竹里，一枝浑卧碧流中。
<br>
<br>　　卷412_12  「使东川。梁州梦」元稹
<br>
<br>　　梦君同绕曲江头，也向慈恩院院游。
<br>
<br>　　亭吏呼人排去马，所惊身在古梁州。
<br>
<br>　　卷412_13  「使东川。南秦雪」元稹
<br>
<br>　　帝城寒尽临寒食，骆谷春深未有春。才见岭头云似盖，
<br>
<br>　　已惊岩下雪如尘。千峰笋石千株玉，万树松萝万朵银。
<br>
<br>　　飞鸟不飞猿不动，青骢御史上南秦。
<br>
<br>　　卷412_14  「使东川。江楼月」元稹
<br>
<br>　　嘉陵江岸驿楼中，江在楼前月在空。月色满床兼满地，
<br>
<br>　　江声如鼓复如风。诚知远近皆三五，但恐阴晴有异同。
<br>
<br>　　万一帝乡还洁白，几人潜傍杏园东。
<br>
<br>　　卷412_15  「使东川。惭问囚」元稹
<br>
<br>　　司马子微坛上头，与君深结白云俦。尚平村落拟连买，
<br>
<br>　　王屋山泉为别游。各待陆浑求一尉，共资三径便同休。
<br>
<br>　　那知今日蜀门路，带月夜行缘问囚。
<br>
<br>　　卷412_16  「使东川。江上行」元稹
<br>
<br>　　闷见汉江流不息，悠悠漫漫竟何成。
<br>
<br>　　江流不语意相问，何事远来江上行。
<br>
<br>　　卷412_17  「使东川。汉江上笛」元稹
<br>
<br>　　小年为写游梁赋，最说汉江闻笛愁。
<br>
<br>　　今夜听时在何处，月明西县驿南楼。
<br>
<br>　　卷412_18  「使东川。邮亭月」元稹
<br>
<br>　　君多务实我多情，大抵偏嗔步月明。
<br>
<br>　　今夜山邮与蛮嶂，君应坚卧我还行。
<br>
<br>　　卷412_19  「使东川。嘉陵驿二首（篇末有怀）」元稹
<br>
<br>　　嘉陵驿上空床客，一夜嘉陵江水声。
<br>
<br>　　仍对墙南满山树，野花撩乱月胧明。
<br>
<br>　　墙外花枝压短墙，月明还照半张床。
<br>
<br>　　无人会得此时意，一夜独眠西畔廊。
<br>
<br>　　卷412_20  「使东川。百牢关（奉使推小吏任敬仲）」元稹
<br>
<br>　　嘉陵江上万重山，何事临江一破颜。
<br>
<br>　　自笑只缘任敬仲，等闲身度百牢关。
<br>
<br>　　卷412_21  「使东川。江花落」元稹
<br>
<br>　　日暮嘉陵江水东，梨花万片逐江风。
<br>
<br>　　江花何处最肠断，半落江流半在空。
<br>
<br>　　卷412_22  「使东川。嘉陵江二首」元稹
<br>
<br>　　秦人惟识秦中水，长想吴江与蜀江。
<br>
<br>　　今日嘉川驿楼下，可怜如练绕明窗。
<br>
<br>　　千里嘉陵江水声，何年重绕此江行。
<br>
<br>　　只应添得清宵梦，时见满江流月明。
<br>
<br>　　卷412_23  「使东川。西县驿」元稹
<br>
<br>　　去时楼上清明夜，月照楼前撩乱花。
<br>
<br>　　今日成阴复成子，可怜春尽未还家。
<br>
<br>　　卷412_24  「使东川。望喜驿」元稹
<br>
<br>　　满眼文书堆案边，眼昏偷得暂时眠。
<br>
<br>　　子规惊觉灯又灭，一道月光横枕前。
<br>
<br>　　卷412_25  「使东川。好时节」元稹
<br>
<br>　　身骑骢马峨眉下，面带霜威卓氏前。
<br>
<br>　　虚度东川好时节，酒楼元被蜀儿眠。
<br>
<br>　　卷412_26  「使东川。夜深行」元稹
<br>
<br>　　夜深犹自绕江行，震地江声似鼓声。
<br>
<br>　　渐见戍楼疑近驿，百牢关吏火前迎。
<br>
<br>　　卷412_27  「使东川。望驿台（三月尽）」元稹
<br>
<br>　　可怜三月三旬足，怅望江边望驿台。
<br>
<br>　　料得孟光今日语，不曾春尽不归来。
<br>
<br>　　卷412_28  「赠咸阳少府萧郎」元稹
<br>
<br>　　莫怪逢君泪每盈，仲由多感有深情。陆家幼女托良婿，
<br>
<br>　　阮氏诸房无外生。顾我自伤为弟拙，念渠能继事姑名。
<br>
<br>　　别时何处最肠断，日暮渭阳驱马行。
<br>
<br>　　卷412_29  「赠吕三校书」元稹
<br>
<br>　　同年同拜校书郎，触处潜行烂熳狂。共占花园争赵辟，
<br>
<br>　　竞添钱贯定秋娘。七年浮世皆经眼，八月闲宵忽并床。
<br>
<br>　　语到欲明欢又泣，傍人相笑两相伤。
<br>
<br>　　卷412_30  「封书」元稹
<br>
<br>　　鹤台南望白云关，城市犹存暂一还。
<br>
<br>　　书出步虚三百韵，蕊珠文字在人间。
<br>
<br>　　卷412_31  「仁风李著作园醉后寄李十」元稹
<br>
<br>　　胧明春月照花枝，花下音声是管儿。
<br>
<br>　　却笑西京李员外，五更骑马趁朝时。
<br>
<br>　　卷412_32  「灯影」元稹
<br>
<br>　　洛阳昼夜无车马，漫挂红纱满树头。
<br>
<br>　　见说平时灯影里，玄宗潜伴太真游。
<br>
<br>　　卷412_33  「贬江陵途中寄乐天、杓直杓直…铁乐天以拾遗在翰林」元稹
<br>
<br>　　想到江陵无一事，酒杯书卷缀新文。紫芽嫩茗和枝采，
<br>
<br>　　朱橘香苞数瓣分。暇日上山狂逐鹿，凌晨过寺饱看云。
<br>
<br>　　算缗草诏终须解，不敢将心远羡君。
<br>
<br>　　卷412_34  「渡汉江（去年春，奉使东川，经筅Ｉ较拢」元稹
<br>
<br>　　筅Ｈツ暄把水，襄阳今日渡江濉Ｉ揭Ｔ妒鞑懦傻悖
<br>
<br>　　浦静沉碑欲辨文。万里朝宗诚可羡，百川流入渺难分。
<br>
<br>　　鲵鲸归穴东溟溢，又作波涛随伍员。
<br>
<br>　　卷412_35  「哀病骢呈致用」元稹
<br>
<br>　　枥上病骢啼，江边废宅路迢迢。自经梅雨长垂耳，
<br>
<br>　　乍食菰蒋欲折腰。金络头衔光未灭，玉花衫色瘦来鳌
<br>
<br>　　曾听禁漏惊衙鼓，惯蹋康衢怕小桥。半夜雄嘶心不死，
<br>
<br>　　日高饥卧尾还摇。龙媒薄地天池远，何事牵牛在碧霄。
<br>
<br>　　卷412_36  「送岭南崔侍御」元稹
<br>
<br>　　我是北人长北望，每嗟南雁更南飞。君今又作岭南别，
<br>
<br>　　南雁北归君未归。洞主参承惊豸角，岛夷安集慕霜威。
<br>
<br>　　黄家贼用镩刀利，白水郎行旱地稀。蜃吐朝光楼隐隐，
<br>
<br>　　鳌吹细浪雨霏霏。毒龙蜕骨轰雷鼓，野象埋牙笔矶。
<br>
<br>　　火布垢尘须火浣，木绵温软当绵衣。桄榔面碜槟榔涩，
<br>
<br>　　海气常昏海日微。蛟老变为妖妇女，舶来多卖假珠玑。
<br>
<br>　　此中无限相忧事，请为殷勤事事依。
<br>
<br>　　卷412_37  「酬乐天八月十五夜禁中独直玩月见寄」元稹
<br>
<br>　　一年秋半月偏深，况就烟霄极赏心。金凤台前波漾漾，
<br>
<br>　　玉钩帘下影沉沉。宴移明处清兰路，歌待新词促翰林。
<br>
<br>　　何意枚皋正承诏，瞥然尘念到江阴。
<br>
<br>　　卷412_38  「予病瘴，乐天寄通中散、碧腴垂云膏…因有酬答」元稹
<br>
<br>　　紫河变炼红霞散，翠液煎研碧玉英。金籍真人天上合，
<br>
<br>　　盐车病骥轭前惊。愁肠欲转蛟龙吼，醉眼初开日月明。
<br>
<br>　　唯有思君治不得，膏销雪尽意还生。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
