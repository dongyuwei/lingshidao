<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百六十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷五百六十
<br>
<br>　　卷560_1  「送刘驾归京」薛能
<br>
<br>　　相逢听一吟，惟我不降心。在世忧何事，前生得至音。
<br>
<br>　　蒲多南去远，汾尽北游深。为宿关亭日，苍苍晓欲临。
<br>
<br>　　卷560_2  「夏日寺中有怀」薛能
<br>
<br>　　亭午四邻睡，院中唯鸟鸣。当门塞鸿去，欹枕世人情。
<br>
<br>　　地燥苍苔裂，天凉晚月生。归家岂不愿，辛苦未知名。
<br>
<br>　　卷560_3  「夏日蒲津寺居二首」薛能
<br>
<br>　　日日闲车马，谁来访此身。一门兼鹤静，四院与僧邻。
<br>
<br>　　雨室墙穿溜，风窗笔染尘。空馀气长在，天子用平人。
<br>
<br>　　故国有如梦，省来长远游。清晨起闲院，疏雨似深秋。
<br>
<br>　　宿寝书棱叠，行吟杖迹稠。天晴岂能出，春暖未更裘。
<br>
<br>　　卷560_4  「北都题崇福寺（寺即高祖旧宅）」薛能
<br>
<br>　　此地潜龙寺，何基即帝台。细花庭树荫，清气殿门开。
<br>
<br>　　长老多相识，旬休暂一来。空空亦拟解，干进幸无媒。
<br>
<br>　　卷560_5  「题龙兴寺」薛能
<br>
<br>　　高户列禅房，松门到上方。像开o树岭，人施蜀城香。
<br>
<br>　　地遍磷磷石，江移孑孑樯。林僧语不尽，身役事梁王。
<br>
<br>　　卷560_6  「题大云寺西阁」薛能
<br>
<br>　　阁临偏险寺当山，独坐西城笑满颜。四野有歌行路乐，
<br>
<br>　　五营无战射堂闲。鼙和调角秋空外，砧办征衣落照间。
<br>
<br>　　方拟杀身酬圣主，敢于高处恋乡关。
<br>
<br>　　卷560_7  「舟行至平羌」薛能
<br>
<br>　　貔虎直沙迹严更护早眠。簇霜孤驿树，落日下江船。
<br>
<br>　　暂去非吴起，终休爱鲁连。平羌无一术，候吏莫加笾。
<br>
<br>　　卷560_8  「题开元寺阁」薛能
<br>
<br>　　一阁见一郡，乱流仍乱山。未能终日住，尤爱暂时闲。
<br>
<br>　　唱棹吴门去，啼林杜宇还。高僧不可羡，西景掩禅关。
<br>
<br>　　卷560_9  「凌云寺」薛能
<br>
<br>　　像阁与山齐，何人致石梯。万烟生聚落，一崦露招提。
<br>
<br>　　斋月人来上，残阳鸽去栖。从边亦已极，烽火是沈黎。
<br>
<br>　　卷560_10  「石堂溪」薛能
<br>
<br>　　三面接渔樵，前门向郡桥。岸沙崩橘树，山径入茶苗。
<br>
<br>　　夜拥军烟合，春浮妓舸邀。此心无与醉，花影莫相烧。
<br>
<br>　　卷560_11  「荔枝楼」薛能
<br>
<br>　　高槛起边愁，荔枝谁致楼。会须教匠坼，不欲见蛮陬。
<br>
<br>　　树w无春影，天连觉汉流。仲宣如可拟，即此是荆州。
<br>
<br>　　卷560_12  「圣冈」薛能
<br>
<br>　　古迹是何王，平身入石房。远村通后径，一郡隔前冈。
<br>
<br>　　昼静唯禅客，春来有女郎。独醒回不得，无事可焚香。
<br>
<br>　　卷560_13  「蜀州郑史君寄鸟觜茶，因以赠答八韵」薛能
<br>
<br>　　鸟觜撷浑牙，精灵胜镆铘。烹尝方带酒，滋味更无茶。
<br>
<br>　　拒碾乾声细，撑封利颖斜。衔芦齐劲实，啄木聚菁华。
<br>
<br>　　盐损添常诫，姜宜著更夸。得来抛道药，携去就僧家。
<br>
<br>　　旋觉前瓯浅，还愁后信赊。千惭故人意，此惠敌丹砂。
<br>
<br>　　卷560_14  「暇日寓怀寄朝中亲友」薛能
<br>
<br>　　命与才违岂自由，我身何负我身愁。临生白发方监郡，
<br>
<br>　　遥耻青衣懒上楼。过客闷嫌疏妓乐，小儿憨爱□貔貅。
<br>
<br>　　闲吟一寄清朝侣，未必淮阴不拜侯。
<br>
<br>　　卷560_15  「春日寓怀」薛能
<br>
<br>　　幽拙未谋身，无端患不均。盗憎犹念物，花尽不知春。
<br>
<br>　　井邑常多弊，江山岂有神。犍为何处在，一拟吊埋轮。
<br>
<br>　　卷560_16  「监郡犍为舟中寓题寄同舍」薛能
<br>
<br>　　一寝闲身万事空，任天教作假文翁。旗穿岛树孤舟上，
<br>
<br>　　家在山亭每日中。叠果盘餐丹橘地，若花床席早梅风。
<br>
<br>　　佳期说尽君应笑，刘表尊前且不同。
<br>
<br>　　卷560_17  「江柳」薛能
<br>
<br>　　条绿似垂缨，离筵日照轻。向人虽有态，伤我为无情。
<br>
<br>　　桥远孤临水，墙低半出营。天津曾此见，亦是怆行行。
<br>
<br>　　卷560_18  「寄吉谏议」薛能
<br>
<br>　　将迎须学返抽身，合致蹉跎敢效颦。性静拟归无上士，
<br>
<br>　　迹疏常负有情人。终凭二顷谋婚嫁，谬著千篇断斧斤。
<br>
<br>　　闻说旧交贤且达，欲弹章甫自羞贫。
<br>
<br>　　卷560_19  「江上寄情」薛能
<br>
<br>　　天际归舟浩荡中，我关王泽道何穷。未为时彦徒经国，
<br>
<br>　　尚有边兵耻佐戎。酿黍气香村欲社，斫桑春尽野无风。
<br>
<br>　　年来断定知休处，一树繁花一亩宫。
<br>
<br>　　卷560_20  「平盖观」薛能
<br>
<br>　　巨柏与山高，玄门静有猱。春风开野杏，落日照江涛。
<br>
<br>　　白璧心难说，青云世未遭。天涯望不极，谁识咏离骚。
<br>
<br>　　卷560_21  「春霁」薛能
<br>
<br>　　久客孤舟上，天涯漱晓津。野芳桤似柳，江霁雪和春。
<br>
<br>　　吏叫能惊鹭，官粗实害身。何当穷蜀境，却忆滞游人。
<br>
<br>　　卷560_22  「春居即事」薛能
<br>
<br>　　云密露晨晖，西园独掩扉。雨新临断火，春冷著单衣。
<br>
<br>　　榆荚奔风健，兰芽负土肥。交亲不是变，自作寄书稀。
<br>
<br>　　卷560_23  「边城寓题」薛能
<br>
<br>　　孤蹇复飘零，天涯若堕萤。东风吹痼疾，暖日极青冥。
<br>
<br>　　蚕市归农醉，渔舟钓客醒。论邦苦不早，只此负王庭。
<br>
<br>　　卷560_24  「春日江居寓怀」薛能
<br>
<br>　　归兴乍离边，兰桡复锦川。斫春槎ㄊ鳎消雪土膏田。
<br>
<br>　　岸暖寻新菜，舟寒著旧绵。临邛若个是，欲向酒家眠。
<br>
<br>　　卷560_25  「边城作」薛能
<br>
<br>　　行止象分符，监州是戏儒。管排蛮户远，出箐鸟巢孤。
<br>
<br>　　北向秦何在，南来蜀已无。怀沙悔不及，只有便乘桴。
<br>
<br>　　卷560_26  「闻李夷遇下第东归因以寄赠」薛能
<br>
<br>　　囊中书是居山写，海畔家贫乞食还。吾子莫愁登第晚，
<br>
<br>　　古人惟爱贱游闲。舟行散适江亭上，郡宴歌吟蜡烛间。
<br>
<br>　　从此乐章休叙战，汉兵无阵亦无蛮。
<br>
<br>　　卷560_27  「留题」薛能
<br>
<br>　　茶兴复诗心，一瓯还一吟。压春甘蔗冷，喧雨荔枝深。
<br>
<br>　　骤去无遗恨，幽栖已遍寻。蛾眉不可到，高处望千岑。
<br>
<br>　　卷560_28  「春日北归舟中有怀」薛能
<br>
<br>　　尽日绕盘飧，归舟向蜀门。雨干杨柳渡，山热杏花村。
<br>
<br>　　净镜空山晓，孤灯极浦昏。边城不是意，回首未终恩。
<br>
<br>　　卷560_29  「初发嘉州寓题」薛能
<br>
<br>　　劳我是犍为，南征又北移。唯闻杜鹃夜，不见海棠时。
<br>
<br>　　在曾无负，含灵合有知。州人若爱树，莫损召南诗。
<br>
<br>　　卷560_30  「题汉州西湖」薛能
<br>
<br>　　西湖天下名，可以濯吾缨。况是携家赏，从妨半驿程。
<br>
<br>　　尝茶春味渴，断酒晚怀清。尽得幽人趣，犹嫌守吏迎。
<br>
<br>　　重餐逢角暮，百事喜诗成。坐阻湘江谪，谁为话政声。
<br>
<br>　　卷560_31  「自广汉游三学山」薛能
<br>
<br>　　残阳终日望栖贤，归路携家得访禅。世缺一来应薄命，
<br>
<br>　　雨留三宿是前缘。诗题不忍离岩下，屐齿难忘在水边。
<br>
<br>　　猿鸟可知僧可会，此心常似有香烟。
<br>
<br>　　卷560_32  「三学山开照寺」薛能
<br>
<br>　　尽室遍相将，中方上下方。夜深楠树远，春气陌林香。
<br>
<br>　　圣迹留岩险，灵灯出混茫。何因将慧剑，割爱事空王。
<br>
<br>　　卷560_33  「雨霁北归留题三学山」薛能
<br>
<br>　　远树平川半夕阳，锦城遥辨立危墙。闲思胜事多遗恨，
<br>
<br>　　却悔公心是谩忙。灌口阙寻惭远客，峨嵋乖约负支郎。
<br>
<br>　　灵龛一望终何得，谬有人情满蜀乡。
<br>
<br>　　卷560_34  「行次灵龛驿寄西蜀尚书」薛能
<br>
<br>　　北客推车指蜀门，乾阳知已近临坤。从辞府郭常回首，
<br>
<br>　　欲别封疆更感恩。援寡圣朝难望阙，暑催蚕麦得归村。
<br>
<br>　　雷公解背逄炱，白日何辜遣戴盆。
<br>
<br>　　卷560_35  「雨霁宿望喜驿」薛能
<br>
<br>　　风雷一罢思何清，江水依然浩浩声。飞鸟旋生啼鸟在，
<br>
<br>　　后人常似古人情。将来道路终须达，过去山川实不平。
<br>
<br>　　闲想更逢知旧否，馆前杨柳种初成。
<br>
<br>　　卷560_36  「筹笔驿（余为蜀从事，病武侯非王佐才，因有是题）」薛能
<br>
<br>　　葛相终宜马革还，未开天意便开山。生欺仲达徒增气，
<br>
<br>　　死见王阳合厚颜。流运有功终是扰，阴符多术得非奸。
<br>
<br>　　当初若欲酬三顾，何不无为似有鳏。
<br>
<br>　　卷560_37  「通仙洞」薛能
<br>
<br>　　高龛险欲摧，百尺洞门开。白日仙何在，清风客暂来。
<br>
<br>　　临崖松直上，避石水低回。贾掾曾空去，题诗岂易哉。
<br>
<br>　　卷560_38  「嘉陵驿见贾岛旧题」薛能
<br>
<br>　　贾子命堪悲，唐人独解诗。左迁今已矣，清绝更无之。
<br>
<br>　　毕竟吾犹许，商量众莫疑。嘉陵四十字，一一是天资。
<br>
<br>　　卷560_39  「嘉陵驿（一作题嘉陵江驿）」薛能
<br>
<br>　　江涛千叠阁千层，衔尾相随尽室登。稠树蔽山闻杜宇，
<br>
<br>　　午烟薰日食嘉陵。频题石上程多破，暂歇泉边起不能。
<br>
<br>　　如此幸非名利切，益州来日合携僧。
<br>
<br>　　卷560_40  「嘉陵驿」薛能
<br>
<br>　　尽室可招魂，蛮馀出蜀门。雹凉随雨气，江热傍山根。
<br>
<br>　　蚕月缲丝路，农时碌碡村。干将磨欲尽，无位可酬恩。
<br>
<br>　　卷560_41  「西县途中二十韵」薛能
<br>
<br>　　野客误桑麻，从军带镆铘。岂论之白帝，未合过黄花。
<br>
<br>　　落日投江县，征尘漱齿牙。蜀音连井络，秦分隔褒斜。
<br>
<br>　　硖路商逢使，山邮雀蛇。忆归临角黍，良遇得新瓜。
<br>
<br>　　食久庭阴转，行多屐齿洼。气清岩下瀑，烟漫雨馀。
<br>
<br>　　黄鸟当蚕候，稀蒿杂麦查。汗凉风似雪，浆度蜜如沙。
<br>
<br>　　野色生肥芋，乡仪捣散茶。梯航经杜宇，烽候彻苴咩。
<br>
<br>　　逗石流何险，通关运固赊。葛侯真竭泽，刘主合亡家。
<br>
<br>　　陷彼贪功吠，贻为黩武夸。阵图谁许可，庙貌我揄揶。
<br>
<br>　　闲事休征汉，斯行且咏巴。音繁来有铎，尽去无车。
<br>
<br>　　溢目看风景，清怀啸月华。焰樵烹紫笋，腰簟憩乌纱。
<br>
<br>　　杞国忧寻悟，临邛渴自加。移文莫有诮，必不滞天涯。
<br>
<br>　　卷560_42  「西县作」薛能
<br>
<br>　　三年西蜀去如沉，西县西来出万岑。树石向闻清汉浪，
<br>
<br>　　水风初见绿萍阴。平郊不爱行增气，好井无疑漱入心。
<br>
<br>　　从此渐知光景异，锦都回首尽愁吟。
<br>
<br>　　卷560_43  「分山岭望灵宝峰」薛能
<br>
<br>　　千寻万仞峰，灵宝号何从。盛立同吾道，贪程阻圣踪。
<br>
<br>　　岭奇应有药，壁峭尽无松。那得休于是，蹉跎亦卧龙。
<br>
<br>　　卷560_44  「水帘吟」薛能
<br>
<br>　　万滴相随万响兼，路尘天产尽旁沾。源从颢气何因绝，
<br>
<br>　　派助前溪岂觉添。豪客每来清夏葛，愁人才见认秋檐。
<br>
<br>　　嘉名已极终难称，别是风流不是帘。
<br>
<br>　　卷560_45  「褒斜道中」薛能
<br>
<br>　　十驿褒斜到处慵，眼前常似接灵踪。江遥旋入旁来水，
<br>
<br>　　山豁犹藏向后峰。鸟径恶时应立虎，田闲日自烧松。
<br>
<br>　　行吟却笑公车役，夜发星驰半不逢。
<br>
<br>　　卷560_46  「褒城驿有故元相公旧题诗，因仰叹而作」薛能
<br>
<br>　　鄂相顷题应好池，题云万竹与千梨。我来已变当初地，
<br>
<br>　　前过应无继此诗。敢叹临行殊旧境，惟愁后事劣今时。
<br>
<br>　　闲吟四壁堪搔首，频见青O白鹭鸶。
<br>
<br>　　卷560_47  「题褒城驿池」薛能
<br>
<br>　　池馆通秦槛向衢，旧闻佳赏此踟蹰。清凉不散亭犹在，
<br>
<br>　　事力何销舫已无。钓客坐风临岛屿，牧牛当雨食菰蒲。
<br>
<br>　　西川吟吏偏思葺，只恐归寻水亦枯。
<br>
<br>　　卷560_48  「送崔学士赴东川」薛能
<br>
<br>　　羽人仙籍冠浮丘，欲作侯且蜀侯，导骑已多行剑阁，
<br>
<br>　　亲军全到近绵州。文翁劝学人应恋，魏绛和戎戍自休。
<br>
<br>　　唯有夜樽欢莫厌，庙堂他日少闲游。
<br>
<br>　　卷560_49  「海棠」薛能
<br>
<br>　　酷烈复离披，玄功莫我知。青苔浮落处，暮柳间开时。
<br>
<br>　　带醉游人插，连阴被叟移。晨前清露湿，晏后恶风吹。
<br>
<br>　　香少传何许，妍多画半遗。岛苏涟水脉，庭绽粒松枝。
<br>
<br>　　偶泛因沉砚，闲飘欲乱棋。绕山生玉垒，和郡遍坤维。
<br>
<br>　　负赏惭休饮，牵吟分失饥。明年应不见，留此赠巴儿。
<br>
<br>　　卷560_50  「咏夹径菊」薛能
<br>
<br>　　夹径尽黄英，不通人并行。几曾相对绽，元自两行生。
<br>
<br>　　丛比高低等，香连左右并。畔摇风势断，中夹日华明。
<br>
<br>　　间隔蛩吟隔，交横蝶乱横。频应泛桑落，摘处近前楹。
<br>
<br>　　卷560_51  「碧鲜亭春题竹」薛能
<br>
<br>　　竹少竹更重，碧鲜疆更名。有栏常凭立，无径独穿行。
<br>
<br>　　夕月阴何乱，春风叶尽轻。已闻图画客，兼写薛先生。
<br>
<br>　　卷560_52  「行径」薛能
<br>
<br>　　盘径入依依，旋惊幽鸟飞。寻多苔色古，踏碎箨声微。
<br>
<br>　　鞭节横妨户，枝梢动拂衣。前溪闻到处，应接钓鱼矶。
<br>
<br>　　卷560_53  「新柳」薛能
<br>
<br>　　轻轻须重不须轻，众木难成独早成。柔性定胜刚性立，
<br>
<br>　　一枝还引万枝生。天钟和气元无力，时遇风光别有情。
<br>
<br>　　谁道少逢知己用，将军因此建雄名。
<br>
<br>　　卷560_54  「牡丹四首」薛能
<br>
<br>　　异色禀陶甄，常疑主者偏。众芳殊不类，一笑独奢妍。
<br>
<br>　　颗折羞含懒，丛虚隐陷圆。亚心堆胜被，美色艳于莲。
<br>
<br>　　品格如寒食，精光似少年。种堪收子子，价合易贤贤。
<br>
<br>　　迥秀应无妒，奇香称有仙。深阴宜映幕，富贵助开筵。
<br>
<br>　　蜀水争能染，巫山未可怜。数难忘次第，立困恋傍边。
<br>
<br>　　逐日愁风雨，和星祝夜天。且从留尽赏，离此便归田。
<br>
<br>　　万朵照初筵，狂游忆少年。晓光如曲水，颜色似西川。
<br>
<br>　　白向庚辛受，朱从造化研。众开成伴侣，相笑极神仙。
<br>
<br>　　见焰宁劳火，闻香不带烟。自高轻月桂，非偶贱池莲。
<br>
<br>　　影接雕盘动，丛遭恶草偏。招欢忧事阻，就卧觉情牵。
<br>
<br>　　四面宜绨锦，当头称管弦。泊来莺定忆，粉扰蝶何颠。
<br>
<br>　　苏息承朝露，滋荣仰霁天。压栏多尽好，敌国贵宜然。
<br>
<br>　　未落须迷醉，因兹任病缠。人谁知极物，空负感麟篇。
<br>
<br>　　去年零落暮春时，泪湿红笺怨别离。常恐便随巫峡散，
<br>
<br>　　何因重有武陵期。传情每向馨香得，不语还应彼此知。
<br>
<br>　　欲就栏边安枕席，夜深闲共说相思。
<br>
<br>　　牡丹愁为牡丹饥，自惜多情欲瘦羸。浓艳冷香初盖后，
<br>
<br>　　好风乾雨正开时。吟蜂遍坐无闲蕊，醉客曾偷有折枝。
<br>
<br>　　京国别来谁占玩，此花光景属吾诗。
<br>
<br>　　卷560_55  「使院栽苇」薛能
<br>
<br>　　戛戛复差差，一丛千万枝。格如僧住处，栽得吏闲时。
<br>
<br>　　笋自厅中出，根从府外移。从军无宿例，空想夜风吹。
<br>
<br>　　卷560_56  「失鹤二首」薛能
<br>
<br>　　偶背雕笼与我违，四方端伫竟忘归。谁家白日云间见，
<br>
<br>　　何处沧洲雨里飞。曾啄稻粱残粒在，旧翘泥潦半踪稀。
<br>
<br>　　凭人转觉多相误，尽道皤然作令威。
<br>
<br>　　华表翘风未可期，变丁投卫两堪疑。应缘失路防人损，
<br>
<br>　　空有归心最我知。但见空笼抛夕月，若何无树宿荒陂。
<br>
<br>　　不然直道高空外，白水青山属腊师。
<br>
<br>　　卷560_57  「答贾支使寄鹤」薛能
<br>
<br>　　瑞羽奇姿踉跄形，称为仙驭过清冥。何年厚禄曾居卫，
<br>
<br>　　几世前身本姓丁。幸有远云兼远水，莫临华表望华亭。
<br>
<br>　　劳君赠我清歌侣，将去田园夜坐听。
<br>
<br>　　卷560_58  「陈州刺史寄鹤」薛能
<br>
<br>　　临风高视耸奇形，渡海冲天想尽经。因得羽仪来合浦，
<br>
<br>　　便无魂梦去华亭。春飞见境乘桴切，夜唳闻时醉枕醒。
<br>
<br>　　南守欲知多少重，抚毛千万唤丁丁。
<br>
<br>　　卷560_59  「孔雀」薛能
<br>
<br>　　偶有功名正俗才，灵禽何事降瑶台。天仙黼黻毛应是，
<br>
<br>　　宫后屏帏尾忽开。曾处嶂中真雾隐，每过庭下似春来。
<br>
<br>　　佳人为我和衫拍，遣作樗鸵槐。
<br>
<br>　　卷560_60  「~州进白野鹊」薛能
<br>
<br>　　轻毛叠雪翅开霜，红觜能深练尾长。名应玉符朝北阙，
<br>
<br>　　色柔金性瑞西方。不忧云路填河远，为对天颜送喜忙。
<br>
<br>　　从此定知栖息处，月宫琼树是仙乡。
<br>
<br>　　卷560_61  「早蝉」薛能
<br>
<br>　　不见上庭树，日高声忽吟。他人岂无耳，远客自关心。
<br>
<br>　　暂落还因雨，横飞亦向林。分明去年意，从此渐闻砧。
<br>
<br>　　卷560_62  「申湖」薛能
<br>
<br>　　昔年依峡寺，每日见申湖。下泪重来此，知心一已无。
<br>
<br>　　雨霖舟色暗，岸拔木形枯。旧境深相恼，新春宛不殊。
<br>
<br>　　方来寻熟侣，起去恨惊凫。忍事花何笑，喧吟瀑正粗。
<br>
<br>　　堪忧从宦到，倍遣曩怀孤。上马终回首，傍人怪感吁。
<br>
<br>　　卷560_63  「谢刘相寄天柱茶」薛能
<br>
<br>　　两串春团敌夜光，名题天柱印维扬。偷嫌曼倩桃无味，
<br>
<br>　　捣觉嫦娥药不香。惜恐被分缘利市，尽应难觅为供堂。
<br>
<br>　　粗官寄与真抛却，赖有诗情合得尝。
<br>
<br>　　卷560_64  「题后集」薛能
<br>
<br>　　诗源何代失澄清，处处狂波污后生。常感道孤吟有泪，
<br>
<br>　　却缘风坏语无情。难甘恶少欺韩信，枉被诸侯杀祢衡。
<br>
<br>　　纵到缑山也无益，四方联络尽蛙声。
<br>
<br>　　卷560_65  「秋晚送无可上人」薛能
<br>
<br>　　半夜觉松雨，照书灯悄然。河声才淅沥，旧业近潺。
<br>
<br>　　坐滴寒更尽，吟惊宿鹤迁。相思不相见，日短复愁牵。
<br>
<br>　　卷560_66  「赠源寂禅师」薛能
<br>
<br>　　瓶钵镇随腰，怡然处寂寥。门禅从北祖，僧格似南朝。
<br>
<br>　　性近徒相许，缘多愧未销。何传能法慧，此岸要津桥。
<br>
<br>　　卷560_67  「赠禅师」薛能
<br>
<br>　　嗜欲本无性，此生长在禅。九州空有路，一室独多年。
<br>
<br>　　鸣磬微尘落，移瓶湿地圆。相寻偶同宿，星月坐忘眠。
<br>
<br>　　卷560_68  「夏日青龙寺寻僧二首」薛能
<br>
<br>　　帝里欲何待，人间无阙遗。不能安旧隐，都属扰明时。
<br>
<br>　　违理须齐辱，雄图岂藉知。纵横悉已误，斯语是吾师。
<br>
<br>　　得官殊未喜，失计是忘愁。不是无心速，焉能有自由。
<br>
<br>　　凉风盈夏扇，蜀茗半形瓯。笑向权门客，应难见道流。
<br>
<br>　　卷560_69  「寄题巨源禅师」薛能
<br>
<br>　　风雨禅思外，应残木槿花。何年别乡土，一衲代袈裟。
<br>
<br>　　日气侵瓶暖，雷声动枕斜。还当扫楼影，天晚自煎茶。
<br>
<br>　　卷560_70  「题河中亭子」薛能
<br>
<br>　　河擘双流岛在中，岛中亭上正南空，蒲根旧浸临关道，
<br>
<br>　　沙色遥飞傍苑风。晴见树卑知岳大，晚闻车乱觉桥通。
<br>
<br>　　无穷胜事应须宿，霜白蒹葭月在东。
<br>
<br>　　卷560_71  「逢友人边游回（一作马戴诗）」薛能
<br>
<br>　　游子新从绝塞回，自言曾上李陵台。
<br>
<br>　　尊前语尽北风起，秋色萧条胡雁来。
<br>
<br>　　卷560_72  「春雨」薛能
<br>
<br>　　电阔照潺潺，惊流往复还。远声如有洞，迷色似无山。
<br>
<br>　　利物乾坤内，并风竹树间。静思来朔漠，愁望满柴关。
<br>
<br>　　迸湿消尘虑，吹风触疾颜。谁知草茅径，沾此尚虚闲。
<br>
<br>　　卷560_73  「夏雨」薛能
<br>
<br>　　何处发天涯，风雷一道赊。去声随地急，残势傍楼斜。
<br>
<br>　　透树垂红叶，沾尘带落花。潇湘无限思，闲看下蒹葭。
<br>
<br>　　卷560_74  「秋夜山中述事」薛能
<br>
<br>　　初宵门未掩，独坐对霜空。极目故乡月，满溪寒草风。
<br>
<br>　　樵声当岭上，僧语在云中。正恨归期晚，萧萧闻塞鸿。
<br>
<br>　　卷560_75  「长安道」薛能
<br>
<br>　　汲汲复营营，东西连两京。关]古若在，山岳累应成。
<br>
<br>　　各自有身事，不相知姓名。交驰兼众类，分散入重城。
<br>
<br>　　此去应无尽，万方人旋生。空馀片言苦，来往觅刘桢。
<br>
<br>　　卷560_76  「酬泗州韦中丞上日寄赠兼次本韵」薛能
<br>
<br>　　鲁儒相悟欲成空，学尽文章不见功。官自掖垣飘海上，
<br>
<br>　　镇从随岸入山中。尝遭火发瞿云宅，争得天如老氏弓。
<br>
<br>　　何意杜陵怀宝客，也随迷路出关东。
<br>
<br>　　卷560_77  「泛觞池」薛能
<br>
<br>　　通咽远华樽，泛觞名自君。净看筹见影，轻动酒生纹。
<br>
<br>　　细滴随杯落，来声就浦分。便应半酣后，清冷漱兼云。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
