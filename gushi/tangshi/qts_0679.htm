<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百七十九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百七十九
<br>
<br>　　卷679_1  「秋夕送友人归吴」崔涂
<br>
<br>　　离心醉岂欢，把酒强相宽。世路须求达，还家亦未安。
<br>
<br>　　旅程愁算远，江月坐吟残。莫羡扁舟兴，功成去不难。
<br>
<br>　　卷679_2  「长安逢江南僧」崔涂
<br>
<br>　　孤云无定踪，忽到又相逢。说尽天涯事，听残上国钟。
<br>
<br>　　问人寻寺僻，乞食过街慵。忆到曾栖处，开门对数峰。
<br>
<br>　　卷679_3  「晚次修路僧」崔涂
<br>
<br>　　平尽不平处，尚嫌功未深。应难将世路，便得称师心。
<br>
<br>　　高鸟下残照，白烟生远林。更闻清磬发，聊喜缓尘襟。
<br>
<br>　　卷679_4  「湖外送友人游边」崔涂
<br>
<br>　　我泛潇湘浦，君行指塞云。两乡天外隔，一径渡头分。
<br>
<br>　　雨暗江花老，笳愁陇月曛。不堪来去雁，迢递思离群。
<br>
<br>　　卷679_5  「读段太尉碑」崔涂
<br>
<br>　　愤激计潜成，临危岂顾生。只空持一笏，便欲碎长鲸。
<br>
<br>　　国已酬徽烈，家犹耸义声。不知青史上，谁可计功名。
<br>
<br>　　卷679_6  「夕次洛阳道中」崔涂
<br>
<br>　　秋风吹故城，城下独吟行。高树鸟已息，古原人尚耕。
<br>
<br>　　流年川暗度，往事月空明。不复叹岐路，马前尘夜生。
<br>
<br>　　卷679_7  「读方干诗因怀别业」崔涂
<br>
<br>　　把君诗一吟，万里见君心。华发新知少，沧洲旧隐深。
<br>
<br>　　潮冲虚阁上，山入暮窗沈。忆宿高斋夜，庭枝识海禽。
<br>
<br>　　卷679_8  「题嵩阳隐者」崔涂
<br>
<br>　　四十年高梦，生涯指一丘。无人同久住，有鹤对冥修。
<br>
<br>　　草杂芝田出，泉和石髓流。更嫌庭树老，疑是世间秋。
<br>
<br>　　卷679_9  「友人问卜见招」崔涂
<br>
<br>　　何必问蓍龟，行藏自可期。但逢公道日，即是命通时。
<br>
<br>　　乐善知无厌，操心幸不欺。岂能花下泪，长似去年垂。
<br>
<br>　　卷679_10  「江行晚望」崔涂
<br>
<br>　　木落曙江晴，寒郊极望平。孤舟三楚去，万里独吟行。
<br>
<br>　　鸟占横查立，人当故里耕。十年来复去，不觉二毛生。
<br>
<br>　　卷679_11  「巫山庙」崔涂
<br>
<br>　　双黛俨如梗应伤故国春。江山非旧主，云雨是前身。
<br>
<br>　　梦觉传词客，灵犹福楚人。不知千载后，何处又为神。
<br>
<br>　　卷679_12  「秋夕与友人话别」崔涂
<br>
<br>　　怀君非一夕，此夕倍堪悲。华发犹漂泊，沧洲又别离。
<br>
<br>　　冷禽栖不定，衰叶堕无时。况值干戈隔，相逢未可期。
<br>
<br>　　卷679_13  「与友人同怀江南别业」崔涂
<br>
<br>　　因君话故国，此夕倍依依。旧业临秋水，何人在钓矶。
<br>
<br>　　浮名如纵得，沧海亦终归。却是风尘里，如何便息机。
<br>
<br>　　卷679_14  「苦吟」崔涂
<br>
<br>　　朝吟复暮吟，只此望知音。举世轻孤立，何人念苦心。
<br>
<br>　　他乡无旧识，落日羡归禽。况住寒江上，渔家似故林。
<br>
<br>　　卷679_15  「春日郊居酬友人见贻」崔涂
<br>
<br>　　荒斋原上掩，不出动经旬。忽觉草木变，始知天地春。
<br>
<br>　　方期五字达，未厌一箪贫。丽句劳相勉，余非乐钓纶。
<br>
<br>　　卷679_16  「问卜」崔涂
<br>
<br>　　承家望一名，几欲问君平。自小非无志，何年即有成。
<br>
<br>　　岂能长失路，争忍学归耕。不拟逢昭代，悠悠过此生。
<br>
<br>　　卷679_17  「蜀城春」崔涂
<br>
<br>　　天涯憔悴身，一望一沾巾。在处有芳草，满城无故人。
<br>
<br>　　怀才皆得路，失计自伤春。清镜不能照，鬓毛愁更新。
<br>
<br>　　卷679_18  「送道士于千龄游南岳」崔涂
<br>
<br>　　物外与谁期，人间又别离。四方多事日，高岳独游时。
<br>
<br>　　猿潇湘树，烟波屈宋祠。无因陪此去，空惜鬓将衰。
<br>
<br>　　卷679_19  「入蜀赴举秋夜与先生话别」崔涂
<br>
<br>　　欲怆峨嵋别，中宵寝不能。听残池上雨，吟尽枕前灯。
<br>
<br>　　失计方期隐，修心未到僧。云门一万里，应笑又担簦。
<br>
<br>　　卷679_20  「春晚怀进士韦澹」崔涂
<br>
<br>　　故里花应尽，江楼梦尚残。半生吟欲过，一命达何难。
<br>
<br>　　特立无玷，相思草有兰。二年春怅望，不似在长安。
<br>
<br>　　卷679_21  「言怀」崔涂
<br>
<br>　　干时虽苦节，趋世且无机。及觉知音少，翻疑所业非。
<br>
<br>　　青云如不到，白首亦难归。所以沧江上，年年别钓矶。
<br>
<br>　　卷679_22  「秋夜兴上人别」崔涂
<br>
<br>　　常时岂不别，此别异常情。南国初闻雁，中原未息兵。
<br>
<br>　　暗蛩侵语歇，疏磬入吟清。曾听无生说，辞师话此行。
<br>
<br>　　卷679_23  「感花」崔涂
<br>
<br>　　绣轭香鞯夜不归，少年争惜最红枝。
<br>
<br>　　东风一阵黄昏雨，又到繁华梦觉时。
<br>
<br>　　卷679_24  「秋宿天彭僧舍」崔涂
<br>
<br>　　身世两相惜，秋云每独兴。难将尘界事，话向雪山僧。
<br>
<br>　　力善知谁许，归耕又未能。此怀平不得，挑尽草堂灯。
<br>
<br>　　卷679_25  「秋夜僧舍闻猿」崔涂
<br>
<br>　　哀猿听未休，禅景夜方幽。暂得同僧静，那能免客愁。
<br>
<br>　　影摇云外树，声月中秋。曾向巴江宿，当时泪亦流。
<br>
<br>　　卷679_26  「过昭君故宅」崔涂
<br>
<br>　　以色静胡尘，名还异众嫔。免劳征战力，无愧绮罗身。
<br>
<br>　　骨竟埋青冢，魂应怨画人。不堪逢旧宅，寥落对江滨。
<br>
<br>　　卷679_27  「过洛阳故城」崔涂
<br>
<br>　　三十世皇都，萧条是霸图。片墙看破尽，遗迹渐应无。
<br>
<br>　　野径通荒苑，高槐映远衢。独吟人不问，清冷自呜呜。
<br>
<br>　　卷679_28  「秋夕与友人同会」崔涂
<br>
<br>　　章句积微功，星霜二十空。僻应如我少，吟喜得君同。
<br>
<br>　　月上僧归后，诗成客梦中。更闻栖鹤警，清露滴青松。
<br>
<br>　　卷679_29  「春日登吴门」崔涂
<br>
<br>　　故国望不见，愁襟难暂开。春潮映杨柳，细雨入楼台。
<br>
<br>　　静少人同到，晴逢雁正来。长安远于日，搔首独徘徊。
<br>
<br>　　卷679_30  「湘中秋怀迁客」崔涂
<br>
<br>　　兰杜晓香薄，汀洲夕露繁。并闻燕塞雁，独立楚人村。
<br>
<br>　　雾散孤城上，滩回曙枕喧。不堪逢贾傅，还欲吊湘沅。
<br>
<br>　　卷679_31  「南山旅舍与故人别（一作商山道中）」崔涂
<br>
<br>　　一日又将暮，一年看即残。病知新事少，老别旧交难。
<br>
<br>　　山尽路犹险，雨馀春却寒。那堪试回首，烽火是长安。
<br>
<br>　　卷679_32  「东林愿禅师院」崔涂
<br>
<br>　　与世渐无缘，身心独了然。讲销林下日，腊长定中年。
<br>
<br>　　磬绝朝斋后，香焚古寺前。非因送小朗，不到虎G边。
<br>
<br>　　卷679_33  「孤雁」崔涂
<br>
<br>　　湘浦离应晚，边城去已孤。如何万里计，只在一枝芦。
<br>
<br>　　迥起波摇楚，寒栖月映蒲。不知天畔侣，何处下平芜。
<br>
<br>　　几行归去尽，片影独何之。暮雨相呼失，寒塘独下迟。
<br>
<br>　　渚云低暗度，关月冷遥随。未必逢D缴，孤飞自可疑。
<br>
<br>　　卷679_34  「寄青城山颢禅师」崔涂
<br>
<br>　　怀师不可攀，师往杳冥间。林下谁闻法，尘中只见山。
<br>
<br>　　终年人不到，尽日鸟空还。曾听无生说，应怜独未还。
<br>
<br>　　卷679_35  「秋夕与王处士话别」崔涂
<br>
<br>　　微灯照寂寥，此夕正迢迢。丹桂得已晚，故山归尚遥。
<br>
<br>　　虫声移暗壁，月色动寒条。此去如真隐，期君试一瓢。
<br>
<br>　　卷679_36  「秋日犍为道中（一作途中感怀）」崔涂
<br>
<br>　　久客厌岐路，出门吟且悲。平生未到处，落日独行时。
<br>
<br>　　芳草不长绿，故人无重期。那堪更南渡，乡国已天涯。
<br>
<br>　　卷679_37  「送僧归江东（一作岐下送蒙上人归天台）」崔涂
<br>
<br>　　坐彻秦城夏，行登越客船。去留那有著，语默不离禅。
<br>
<br>　　叶拥临关路，霞明近海天。更寻同社侣，应得虎溪边。
<br>
<br>　　卷679_38  「喜友人及第」崔涂
<br>
<br>　　孤吟望至公，已老半生中。不有同人达，兼疑此道穷。
<br>
<br>　　只应才自薄，岂是命难通。尚激抟溟势，期君借北风。
<br>
<br>　　卷679_39  「上巳日永崇里言怀」崔涂
<br>
<br>　　未敢分明赏物华，十年如见梦中花。
<br>
<br>　　游人过尽衡门掩，独自凭栏到日斜。
<br>
<br>　　卷679_40  「送僧归天竺」崔涂
<br>
<br>　　忽忆曾栖处，千峰近沃州。别来秦树老，归去海门秋。
<br>
<br>　　汲带寒汀月，禅邻贾客舟。遥思清兴惬，不厌石林幽。
<br>
<br>　　卷679_41  「牛渚夜泊」崔涂
<br>
<br>　　烟老石矶平，袁郎夜泛情。数吟人不遇，千古月空明。
<br>
<br>　　人事年年别，春潮日日生。无因逢谢尚，风物自凄清。
<br>
<br>　　卷679_42  「送友人归江南」崔涂
<br>
<br>　　渚田芳草遍，共忆故山春。独往沧洲暮，相看白发新。
<br>
<br>　　定过林下寺，应见社中人。只恐东归后，难将鸥鸟亲。
<br>
<br>　　卷679_43  「过陶征君隐居」崔涂
<br>
<br>　　陶令昔居此，弄琴遗世荣。田园三亩绿，轩冕一铢轻。
<br>
<br>　　衰柳自无主，白云犹可耕。不随陵谷变，应只有高名。
<br>
<br>　　卷679_44  「江上旅泊」崔涂
<br>
<br>　　汀洲一夜泊，久客半连樯。尽说逢秋色，多同忆故乡。
<br>
<br>　　孤冈生晚烧，独树隐回塘。欲问东归路，遥知隔渺茫。
<br>
<br>　　卷679_45  「灞上」崔涂
<br>
<br>　　长安名利路，役役古由今。征骑少闲日，绿杨无旧阴。
<br>
<br>　　水侵秦甸阔，草接汉陵深。紫阁曾过处，依稀白鸟沈。
<br>
<br>　　卷679_46  「寄舅」崔涂
<br>
<br>　　中朝轩冕内，久绝甯家亲。白社同孤立，青云独并伸。
<br>
<br>　　致君期折槛，举职在埋轮。须信尧庭草，犹能指佞人。
<br>
<br>　　卷679_47  「赠休粮僧」崔涂
<br>
<br>　　闻钟独不斋，何事更关怀。静少人过院，闲从草上阶。
<br>
<br>　　生台无鸟下，石路有云埋。为忆禅中旧，时犹梦百崖。
<br>
<br>　　卷679_48  「题绝岛山寺」崔涂
<br>
<br>　　绝岛跨危栏，登临到此难。夕阳高鸟过，疏雨一钟残。
<br>
<br>　　骇浪摇空阔，灵山厌渺漫。那堪更回首，乡树隔云端。
<br>
<br>　　卷679_49  「读侯道华真人传」崔涂
<br>
<br>　　汉皇轻万乘，方士说三丹。不得修心要，翻知出世难。
<br>
<br>　　茂陵春竟绿，金掌曙空寒。何似先生去，翩翩逐彩鸾。
<br>
<br>　　卷679_50  「残花」崔涂
<br>
<br>　　迟迟傍晓阴，昨夜色犹深。毕竟终须落，堪悲古与今。
<br>
<br>　　明年何处见，尽日此时心。蜂蝶无情极，残香更不寻。
<br>
<br>　　卷679_51  「题兴善寺隋松院与人期不至」崔涂
<br>
<br>　　青青伊涧松，移植在莲宫。藓色前朝雨，秋声半夜风。
<br>
<br>　　长闲应未得，暂赏亦难同。不及禅栖者，相看老此中。
<br>
<br>　　卷679_52  「樵者」崔涂
<br>
<br>　　行山行采薇，闲翦蕙为衣。避世嫌山浅，逢人说姓稀。
<br>
<br>　　有时还独醉，何处掩衡扉。莫看棋终局，溪风晚待归。
<br>
<br>　　卷679_53  「南涧耕叟」崔涂
<br>
<br>　　年年南涧滨，力尽志犹存。雨雪朝耕苦，桑麻岁计贫。
<br>
<br>　　战添丁壮役，老忆太平春。见说经荒后，田园半属人。
<br>
<br>　　卷679_54  「春日闲居忆江南旧业」崔涂
<br>
<br>　　杜门朝复夕，岂是解谋身。梦不离泉石，林唯称隐沦。
<br>
<br>　　渐谙浮世事，转忆故山春。南国水风暖，又应生白O.
<br>
<br>　　卷679_55  「屈原庙」崔涂
<br>
<br>　　谗胜祸难防，沈冤信可伤。本图安楚国，不是怨怀王。
<br>
<br>　　庙古碑无字，洲晴蕙有香。独醒人尚笑，谁与奠椒浆。
<br>
<br>　　卷679_56  「宿庐山绝顶山舍」崔涂
<br>
<br>　　一磴出林端，千峰次第看。长闲如未遂，暂到亦应难。
<br>
<br>　　谷树云埋老，僧窗瀑影寒。自嫌心不达，向此梦长安。
<br>
<br>　　卷679_57  「王逸人隐居」崔涂
<br>
<br>　　一径入千岑，幽人许重寻。不逢秦世乱，未觉武陵深。
<br>
<br>　　石转生寒色，云归带夕阴。却愁危坐久，看尽暝栖禽。
<br>
<br>　　卷679_58  「申州道中」崔涂
<br>
<br>　　风紧日凄凄，乡心向此迷。水分平楚阔，山接故关低。
<br>
<br>　　客路缘烽火，人家厌鼓鼙。那堪独驰马，江树穆陵西。
<br>
<br>　　卷679_59  「江上怀翠微寺空上人」崔涂
<br>
<br>　　旅泛本无定，相逢那可期。空怀白阁夜，未答碧云诗。
<br>
<br>　　暮雨潮生早，春寒雁到迟。所思今不见，乡国正天涯。
<br>
<br>　　卷679_60  「秋宿鹤林寺」崔涂
<br>
<br>　　步步入林中，山穷意未穷。偏逢僧话久，转与鹤栖同。
<br>
<br>　　烛焰风销尽，兰条露湿空。又须从此别，江上正秋鸿。
<br>
<br>　　卷679_61  「远望」崔涂
<br>
<br>　　长为乡思侵，望极即沾襟。不是前山色，能伤愁客心。
<br>
<br>　　平芜连海尽，独树隐云深。况复斜阳外，分明有去禽。
<br>
<br>　　卷679_62  「秋晚书怀」崔涂
<br>
<br>　　看看秋色晚，又是出门时。白发生非早，青云去自迟。
<br>
<br>　　梦唯怀上国，迹不到他岐。以此坚吾道，还无愧已知。
<br>
<br>　　卷679_63  「途中秋晚送友人归江南」崔涂
<br>
<br>　　又指烟波算路岐，此生多是厌羁离。正逢摇落仍须别，
<br>
<br>　　不待登临已合悲。里巷半空兵过后，水云初冷雁来时。
<br>
<br>　　扁舟未得如君去，空向沧江梦所思。
<br>
<br>　　卷679_64  「己亥岁感事」崔涂
<br>
<br>　　正闻青犊起葭萌，又报黄巾犯汉营。岂是将皆无上略，
<br>
<br>　　直疑天自弃苍生。瓜沙旧戍犹传檄，吴楚新春已废耕。
<br>
<br>　　见说圣君能仄席，不知谁是请长缨。
<br>
<br>　　卷679_65  「金陵晚眺（一作怀古）」崔涂
<br>
<br>　　苇声骚屑水天秋，吟对金陵古渡头。千古是非输蝶梦，
<br>
<br>　　一轮风雨属渔舟。若无仙分应须老，幸有归山即合休。
<br>
<br>　　何必登临更惆怅，比来身世只如浮。
<br>
<br>　　卷679_66  「过长江贾岛主簿旧厅」崔涂
<br>
<br>　　雕琢文章字字精，我经此处倍伤情。身从谪宦方沾禄，
<br>
<br>　　才被槌埋更有声。过县已无曾识吏，到厅空见旧题名。
<br>
<br>　　长江一曲年年水，应为先生万古清。
<br>
<br>　　卷679_67  「途中感怀寄青城李明府」崔涂
<br>
<br>　　鳞鬣催残志未休，壮心翻是此身雠。并闻寒雨多因夜，
<br>
<br>　　不得乡书又到秋。耕钓旧交吟好忆，雪霜危栈去堪愁。
<br>
<br>　　如何只是三年别，君著朱衣我白头。
<br>
<br>　　卷679_68  「夏日书怀寄道友」崔涂
<br>
<br>　　达即匡邦退即耕，是非何足挠平生。终期道向希夷得，
<br>
<br>　　未省心因宠辱惊。峰转暂无当户影，雉飞时有隔林声。
<br>
<br>　　十年惟悟吟诗句，待得中原欲铸兵。
<br>
<br>　　卷679_69  「和进士张曙闻雁见寄」崔涂
<br>
<br>　　断行哀响递相催，争趁高秋作恨媒。云外关山闻独去，
<br>
<br>　　渡头风雨见初来。也知榆塞寒须别，莫恋O汀暖不回。
<br>
<br>　　试向富春江畔过，故园犹合有池台。
<br>
<br>　　卷679_70  「鹦鹉洲即事（一作眺望）」崔涂
<br>
<br>　　怅望春襟郁未开，重吟鹦鹉益堪哀。曹瞒尚不能容物，
<br>
<br>　　黄祖何曾解爱才。幽岛暖闻燕雁去，晓江晴觉蜀波来。
<br>
<br>　　何人正得风涛便，一点轻帆万里回。
<br>
<br>　　卷679_71  「读留侯传」崔涂
<br>
<br>　　覆楚雠韩势有馀，男儿遭遇更难如。偶成汉室千年业，
<br>
<br>　　只读圯桥一卷书。翻把壮心轻尺组，却烦商皓正皇储。
<br>
<br>　　若能终始匡天子，何必□□□□□。
<br>
<br>　　卷679_72  「赤壁怀古」崔涂
<br>
<br>　　汉室河山鼎势分，勤王谁肯顾元勋。不知征伐由天子，
<br>
<br>　　唯许英雄共使君。江上战馀陵是谷，渡头春在草连云。
<br>
<br>　　分明胜败无寻处，空听渔歌到夕曛。
<br>
<br>　　卷679_73  「东晋」崔涂
<br>
<br>　　五陵豪侠笑为儒，将为儒生只读书。
<br>
<br>　　看取不成投笔后，谢安功业复何如。
<br>
<br>　　秦国金陵王气全，一龙正道始东迁。
<br>
<br>　　兴亡竟不关人事，虚倚长淮五百年。
<br>
<br>　　卷679_74  「春夕」崔涂
<br>
<br>　　水流花谢两无情，送尽东风过楚城。胡蝶梦中家万里，
<br>
<br>　　子规枝上月三更。故园书动经年绝，华发春唯满镜生。
<br>
<br>　　自是不归归便得，五湖烟景有谁争。
<br>
<br>　　卷679_75  「涧松」崔涂
<br>
<br>　　寸寸凌霜长劲条，路人犹笑未干霄。
<br>
<br>　　南园桃李虽堪羡，争奈春残又寂寥。
<br>
<br>　　卷679_76  「湘中弦」崔涂
<br>
<br>　　苍山遥遥江，路傍老尽没闲人。
<br>
<br>　　王孙不见草空绿，惆怅渡头春复春。
<br>
<br>　　烟愁雨细云冥冥，杜兰香老三湘清。
<br>
<br>　　故山望断不知处，_隔花时一声。
<br>
<br>　　卷679_77  「续纪汉武（一作读汉武内传）」崔涂
<br>
<br>　　分明三鸟下储胥，一觉钧天梦不如。
<br>
<br>　　争那白头方士到，茂陵红叶已萧疏。
<br>
<br>　　卷679_78  「陇上逢江南故人」崔涂
<br>
<br>　　三声戍角边城暮，万里乡心塞草春。
<br>
<br>　　莫学少年轻远别，陇关西少向东人。
<br>
<br>　　卷679_79  「夷陵夜泊」崔涂
<br>
<br>　　家依楚塞穷秋别，身逐孤舟万里行。
<br>
<br>　　一曲巴歌半江月，便应消得二毛生。
<br>
<br>　　卷679_80  「橹声」崔涂
<br>
<br>　　烟外桡声远，天涯幽梦回。争知江上客，不是故乡来。
<br>
<br>　　卷679_81  「海棠图」崔涂
<br>
<br>　　海棠花底三年客，不见海棠花盛开。
<br>
<br>　　却向江南看图画，始惭虚到蜀城来。
<br>
<br>　　卷679_82  「云」崔涂
<br>
<br>　　得路直为霖济物，不然闲共鹤忘机。
<br>
<br>　　无端却向阳台畔，长送襄王暮雨归。
<br>
<br>　　卷679_83  「过二妃庙」崔涂
<br>
<br>　　残阳楚水畔，独吊舜时人。不及庙前草，至今江上春。
<br>
<br>　　卷679_84  「送友人」崔涂
<br>
<br>　　登高迎送远，春恨并依依。不得沧洲信，空看白鹤归。
<br>
<br>　　卷679_85  「声」崔涂
<br>
<br>　　欢戚犹来恨不平，此中高下本无情。
<br>
<br>　　韩娥绝唱唐衢哭，尽是人间第一声。
<br>
<br>　　卷679_86  「放鹧鸪」崔涂
<br>
<br>　　秋入池塘风露微，晓开笼槛看初飞。
<br>
<br>　　满身金翠画不得，无限烟波何处归。
<br>
<br>　　卷679_87  「泉」崔涂
<br>
<br>　　远辞岩窦泻潺潺，静拂云根别故山。
<br>
<br>　　可惜寒声留不得，旋添波浪向人间。
<br>
<br>　　卷679_88  「巫山旅别」崔涂
<br>
<br>　　五千里外三年客，十二峰前一望秋。
<br>
<br>　　无限别魂招不得，夕阳西下水东流。
<br>
<br>　　卷679_89  「幽兰」崔涂
<br>
<br>　　幽植众宁知，芬芳只暗持。自无君子佩，未是国香衰。
<br>
<br>　　白露沾长早，春风到每迟。不如当路草，芬馥欲何为。
<br>
<br>　　卷679_90  「读庾信集」崔涂
<br>
<br>　　四朝十帝尽风流，建业长安两醉游。
<br>
<br>　　唯有一篇杨柳曲，江南江北为君愁。
<br>
<br>　　卷679_91  「过绣岭宫」崔涂
<br>
<br>　　古殿春残绿野阴，上皇曾此驻泥金。三城帐属升平梦，
<br>
<br>　　一曲铃关怅望心。苑路暗迷香辇绝，缭垣秋断草烟深。
<br>
<br>　　前朝旧物东流在，犹为年年下翠岑。
<br>
<br>　　卷679_92  「巴山道中除夜书怀」崔涂
<br>
<br>　　迢递三巴路，羁危万里身。乱山残雪夜，孤烛异乡春。
<br>
<br>　　渐与骨肉远，转于僮仆亲。那堪正漂泊，明日岁华新。
<br>
<br>　　卷679_93  「题净众寺古松」崔涂
<br>
<br>　　百尺森疏倚梵台，昔人谁见此初栽。故园未有偏堪恋，
<br>
<br>　　浮世如闲即合来。天暝岂分苍翠色，岁寒应识栋梁材。
<br>
<br>　　清阴可惜不驻得，归去暮城空首回。
<br>
<br>　　卷679_94  「折杨柳」崔涂
<br>
<br>　　朝朝车马如蓬转，处处江山待客归。
<br>
<br>　　若使人间少离别，杨花应合过春飞。
<br>
<br>　　卷679_95  「七夕」崔涂
<br>
<br>　　年年七夕渡瑶轩，谁道秋期有泪痕。
<br>
<br>　　自是人间一周岁，何妨天上只黄昏。
<br>
<br>　　卷679_96  「泛楚江」崔涂
<br>
<br>　　九重城外家书远，百里洲前客棹还。
<br>
<br>　　金印碧幢如见问，一生安稳是长闲。
<br>
<br>　　卷679_97  「初过汉江」崔涂
<br>
<br>　　襄阳好向岘亭看，人物萧条值岁阑。
<br>
<br>　　为报习家多置酒，夜来风雪过江寒。
<br>
<br>　　卷679_98  「题授阳镇路」崔涂
<br>
<br>　　越鸟巢边溪路断，秦人耕处洞门开。
<br>
<br>　　小桃花发春风起，千里江山一梦回。
<br>
<br>　　卷679_99  「初识梅花」崔涂
<br>
<br>　　江北不如南地暖，江南好断北人肠。
<br>
<br>　　燕脂桃颊梨花粉，共作寒梅一面妆。
<br>
<br>　　卷679_100  「江雨望花」崔涂
<br>
<br>　　细雨满江春水涨，好风留客野梅香。
<br>
<br>　　避秦不是无归意，一度逢花一断肠。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
