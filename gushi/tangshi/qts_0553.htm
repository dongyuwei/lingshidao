<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百五十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百五十三
<br>
<br>　　卷553_1  「送李潜归绵州觐省」姚鹄
<br>
<br>　　朱楼对翠微，红旆出重扉。此地千人望，寥天一鹤归。
<br>
<br>　　雪封山崦白，鸟拂栈梁飞。谁比趋庭恋，骊珠耀彩衣。
<br>
<br>　　卷553_2  「塞外寄张侍御」姚鹄
<br>
<br>　　千里入黄云，羁愁日日新。疏钟关路晓，远雨寒山春。
<br>
<br>　　南眺有归雁，北来无故人。却思陪宴处，回望与天邻。
<br>
<br>　　卷553_3  「晓发（一作赵嘏诗）」姚鹄
<br>
<br>　　旅行宜早发，况复是南归。月影缘山尽，钟声隔浦微。
<br>
<br>　　残星萤共失，落叶鸟和飞。去去渡南浦，村中人出稀。
<br>
<br>　　卷553_4  「题终南山隐者居」姚鹄
<br>
<br>　　开门绝壑旁，蹑藓过花梁。路入峰峦影，风来芝X香。
<br>
<br>　　夜吟明雪牖，春梦闭云房。尽室更何有，一琴兼一觞。
<br>
<br>　　卷553_5  「嘉川驿楼晚望」姚鹄
<br>
<br>　　楼压寒江上，开帘对翠微。斜阳诸岭暮，古渡一僧归。
<br>
<br>　　窗迥云冲起，汀遥鸟背飞。谁言坐多倦，目极自忘机。
<br>
<br>　　卷553_6  「送人归吴」姚鹄
<br>
<br>　　东吴与上国，万里路迢迢。为别晨昏久，全轻水陆遥。
<br>
<br>　　湘阴岛上寺，楚色月中潮。到此一长望，知君积恨销。
<br>
<br>　　卷553_7  「送石贯归湖州」姚鹄
<br>
<br>　　同志幸同年，高堂君独还。齐荣恩未报，共隐事应闲。
<br>
<br>　　访寺临湖岸，开楼见海山。洛中推二陆，莫久恋乡关。
<br>
<br>　　卷553_8  「送刘耕归舒州」姚鹄
<br>
<br>　　四座莫纷纷，须臾岐路分。自从同得意，谁不惜离群。
<br>
<br>　　旧国连青海，归程在白云。弃]当日路，应竞看终军。
<br>
<br>　　卷553_9  「寄赠许璋少府」姚鹄
<br>
<br>　　若说君高道，何人更得如。公庭唯树石，生计是琴书。
<br>
<br>　　诗句峭无敌，文才清有馀。不知尺水内，争滞北溟鱼。
<br>
<br>　　卷553_10  「寄雍陶先辈」姚鹄
<br>
<br>　　知音杳何处，书札寄无由。独宿月中寺，相思天畔楼。
<br>
<br>　　露凝衰草白，萤度远烟秋。怅望难归枕，吟劳生夜愁。
<br>
<br>　　卷553_11  「寄友人」姚鹄
<br>
<br>　　西风又开菊，久客意如何。旧国天涯远，清砧月夜多。
<br>
<br>　　明时难际会，急景易蹉跎。抱玉终须献，谁言恋薜萝。
<br>
<br>　　卷553_12  「感怀陈情」姚鹄
<br>
<br>　　恩重空感激，何门誓杀身。谬曾分玉石，竟自困风尘。
<br>
<br>　　阴谷非因暖，幽丛岂望春。升沉在言下，应念异他人。
<br>
<br>　　卷553_13  「送程秀才下第归蜀」姚鹄
<br>
<br>　　莺迁与退，十载泣岐分。蜀道重来老，巴猿此去闻。
<br>
<br>　　晓程侵岭雪，远栈入G云。莫滞趋庭恋，荣亲只待君。
<br>
<br>　　卷553_14  「旱鱼词上苗相公」姚鹄
<br>
<br>　　似龙鳞已足，唯是欠登门。日里腮犹湿，泥中目未昏。
<br>
<br>　　乞锄防蚁穴，望水泻金盆。他日能为雨，公田报此恩。
<br>
<br>　　卷553_15  「野寺寓居即事二首」姚鹄
<br>
<br>　　南山色当户，初日半檐时。鹤去卧看远，僧来嫌起迟。
<br>
<br>　　窗明云影断，庭晓树阴移。何处题新句，连溪密叶垂。
<br>
<br>　　古寺更何有，当庭唯折幢。伴僧青藓榻，对雨白云窗。
<br>
<br>　　暝色生前岭，离魂隔远江。沙洲半藜草，飞鹭白双双。
<br>
<br>　　卷553_16  「襄州献卢尚书」姚鹄
<br>
<br>　　立事成功尽远图，一方独与万方殊。藩臣皆竞师兵略，
<br>
<br>　　相国今多揖庙谟。礼乐政行凋弊俗，歌谣声彻帝王都。
<br>
<br>　　即随凤诏归何处，只是操持造化炉。
<br>
<br>　　卷553_17  「将归蜀留献恩地仆射二首」姚鹄
<br>
<br>　　自持衡镜采幽沈，此事常闻旷古今。危叶只将终委地，
<br>
<br>　　焦桐谁料却为琴。蒿莱讵报生成德，犬马空怀感恋心。
<br>
<br>　　明日还家盈眼血，定应回首即沾襟。
<br>
<br>　　江上长思狎钓翁，此心难与昨心同。自承丘壑新恩重，
<br>
<br>　　已分烟霞旧隐空。龙变偶因资巨浪，鸟飞谁肯借高风。
<br>
<br>　　应怜死节无门效，永叹潜怀似转蓬。
<br>
<br>　　卷553_18  「随州献李侍御二首」姚鹄
<br>
<br>　　彩笔曾专造化权，道尊翻向宦途闲。端居有地唯栽药，
<br>
<br>　　静坐无时不忆山。德望旧悬霄汉外，政声新溢路岐间。
<br>
<br>　　众知圣主搜贤相，朝夕欲征黄霸还。
<br>
<br>　　再刖未甘何处说，但垂双泪出咸秦。风尘匹马来千里，
<br>
<br>　　蓬梗全家望一身。旧隐每怀空竟夕，愁眉不展几经春。
<br>
<br>　　今朝傥降非常顾，倒屐宁惟有古人。
<br>
<br>　　卷553_19  「虢州献杨抑卿二首」姚鹄
<br>
<br>　　盖世英华更有谁，赋成传写遍坤维。名科累中求贤日，
<br>
<br>　　苦节高标守郡时。楼上叫云秋鼓角，林间宿鹤夜旌旗。
<br>
<br>　　征归诏下应非久，德望人情在凤池。
<br>
<br>　　碧山曾共惜分阴，暗学相如赋上林。到此敢逾千里恨，
<br>
<br>　　归家且遂十年心。疏愚只怯膺门险，浅薄争窥孔室深。
<br>
<br>　　一顾傥怜持苦节，更令何处问升沉。
<br>
<br>　　卷553_20  「赠边将」姚鹄
<br>
<br>　　三边近日往来通，尽是将军镇抚功。兵统万人为上将，
<br>
<br>　　威加千里慑西戎。清笳绕塞吹寒月，红旆当山肃晓风。
<br>
<br>　　却恨北荒沾雨露，无因扫尽虏庭空。
<br>
<br>　　卷553_21  「送费炼师供奉赴上都」姚鹄
<br>
<br>　　缩地周游不计程，古今应只有先生。已同化鹤临华表，
<br>
<br>　　又见骖龙向玉清。萝磴静攀云共过，雪坛当醮月孤明。
<br>
<br>　　无因相逐朝天帝，空羡烟霞得送迎。
<br>
<br>　　卷553_22  「和徐先辈秋日游泾州南亭呈三二同年」姚鹄
<br>
<br>　　多此欢情泛o舟，桂枝同折塞同游。声喧岛上巢松鹤，
<br>
<br>　　影落杯中过水鸥。送日暮钟交戍岭，叫云寒角动城楼。
<br>
<br>　　酒酣笑语秋风里，谁道槐花更起愁。
<br>
<br>　　卷553_23  「送黄颇归袁」姚鹄
<br>
<br>　　莫倦连期在醉乡，孔门多恋惜分行。文章声价从来重，
<br>
<br>　　霄汉途程此去长。何处听猿临万壑，几宿因月滞三湘。
<br>
<br>　　炉峰若上应相忆，不得同过惠远房。
<br>
<br>　　卷553_24  「和陕州参军李通微首夏书怀呈同寮张裳段群二先辈」姚鹄
<br>
<br>　　公门何事更相牵，邵伯优贤任养闲。满院落花从覆地，
<br>
<br>　　半檐初日未开关。寻仙郑谷烟霞里，避暑柯亭树石间。
<br>
<br>　　独为高怀谁和继，掾曹同处桂同攀。
<br>
<br>　　卷553_25  「玉真观寻赵尊师不遇」姚鹄
<br>
<br>　　羽客朝元昼掩扉，林中一径雪中微。松阴绕院鹤相对，
<br>
<br>　　山色满楼人未归。尽日独思风驭返，寥天几望野云飞。
<br>
<br>　　凭高目断无消息，自醉自吟愁落晖。
<br>
<br>　　卷553_26  「及第后上主司王起」姚鹄
<br>
<br>　　三年竭力向春闱，塞断浮华众路岐。盛选栋梁非昔日，
<br>
<br>　　平均雨露及明时。登龙旧美无邪径，折桂新荣尽直枝。
<br>
<br>　　莫道只陪金马贵，相期更在凤凰池。
<br>
<br>　　卷553_27  「送贺知章入道」姚鹄
<br>
<br>　　若非尧运及垂衣，肯许巢由脱俗机。太液始同黄鹤下，
<br>
<br>　　仙乡已驾白云归。还披旧褐辞金殿，却捧玄珠向翠微。
<br>
<br>　　羁束惭无仙药分，随车空有梦魂飞。
<br>
<br>　　卷553_28  「送友人出塞」姚鹄
<br>
<br>　　帝城春色著寒梅，去恨离怀醉不开。作别欲将何计免，
<br>
<br>　　此行应又隔年回。入河残日雕西尽，卷雪惊蓬马上来。
<br>
<br>　　有思莫忘清塞学，众传君负佐王才。
<br>
<br>　　卷553_29  「送僧归新罗」姚鹄
<br>
<br>　　淼淼万馀里，扁舟发落晖。沧溟何岁别，白首此时归。
<br>
<br>　　寒暑途中变，人烟岭外稀。惊天巨鳌斗，蔽日大鹏飞。
<br>
<br>　　雪入行砂屦，云生坐石衣。汉风深习得，休恨本心违。
<br>
<br>　　卷553_30  「奉和秘监从翁夏日陕州河亭晚望」姚鹄
<br>
<br>　　洪河何处望，一境在孤烟。极野如蓝日，长波似镜年。
<br>
<br>　　卷帘花影里，倚槛鹤巢边。霞焰侵旌旆，滩声杂管弦。
<br>
<br>　　钟微来叠岫，帆远落遥天。过客多相指，应疑会水仙。
<br>
<br>　　卷553_31  「风不鸣条」姚鹄
<br>
<br>　　吾君理化清，上瑞报时平。晓吹何曾歇，柔条自不鸣。
<br>
<br>　　花香知暗度，柳动觉潜生。只见低垂影，那闻击触声。
<br>
<br>　　大王初溥畅，少女正轻盈。幸遇无私力，幽芳愿发荣。
<br>
<br>　　卷553_32  「书情献知己」姚鹄
<br>
<br>　　日日恨何穷，巴云旧隐空。一为栖寓客，二见北归鸿。
<br>
<br>　　有道期攀桂，无门息转蓬。赁居将罄比，乞食与僧同。
<br>
<br>　　花月登临处，江山怅望中。众皆轻病骥，谁肯救焦桐。
<br>
<br>　　坐惜春还至，愁吟夜每终。谷寒思变律，叶晚怯回风。
<br>
<br>　　谒蔡惭王粲，怜衡冀孔融。深恩知尚在，何处问穷通。
<br>
<br>　　卷553_33  「和工部杨尚书重送绝句」姚鹄
<br>
<br>　　桂枝攀得献庭闱，何似空怀楚橘归。
<br>
<br>　　好控扶摇早回首，人人思看大鹏飞。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
