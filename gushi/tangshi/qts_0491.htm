<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百九十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百九十一
<br>
<br>　　卷491_1  「履春冰」张萧远
<br>
<br>　　一步一愁新，轻轻恐陷人。薄光全透日，残影半销春。
<br>
<br>　　蝉想行时翼，鱼惊蹋处鳞。底虚难驻足，岸阔怯回身。
<br>
<br>　　岂暇踟蹰久，宁辞顾盼频。愿将兢慎意，从此赴通津。
<br>
<br>　　卷491_2  「观灯」张萧远
<br>
<br>　　十万人家火烛光，门门开处见红妆。歌钟喧夜更漏暗，
<br>
<br>　　罗绮满街尘土香。星宿别从天畔出，莲花不向水中芳。
<br>
<br>　　宝钗骤马多遗落，依旧明朝在路傍。
<br>
<br>　　卷491_3  「送宫人入道」张萧远
<br>
<br>　　舍宠求仙畏色衰，辞天素面立阶墀。金丹拟驻千年貌，
<br>
<br>　　玉指休匀八字眉。师主与收珠翠后，君王看戴角冠时。
<br>
<br>　　从来宫女皆相妒，闻向瑶台尽泪垂。
<br>
<br>　　卷491_4  「句」张萧远
<br>
<br>　　秦云寂寂僧还定，尽日无人鹿绕床。
<br>
<br>　　日暮风吹官渡柳，白鸦飞出石头墙。（《废城》）
<br>
<br>　　双双白燕入祠堂。（乳石洞玉女祠。并见《主客图》）。
<br>
<br>　　卷491_5  「见志」李播
<br>
<br>　　去岁买琴不与价，今年沽酒未还钱。
<br>
<br>　　门前债主雁行立，屋里醉人鱼贯眠。
<br>
<br>　　卷491_6  「鱼上冰」王季则
<br>
<br>　　北陆收寒尽，东风解冻初。冰消通浅溜，气变跃潜鱼。
<br>
<br>　　应节似知化，扬G任所如。浮沉非乐藻，沿溯异传书。
<br>
<br>　　结网时空久，临川意有馀。为龙将可望，今日愧才虚。
<br>
<br>　　卷491_7  「鱼上冰（一作王公亮诗）」纪元皋
<br>
<br>　　春生寒气灭，稍动伏泉鱼。乍喜东风至，来观曲浦初。
<br>
<br>　　近冰朱鬣见，望日锦鳞舒。渐觉流澌退，还忻掉尾馀。
<br>
<br>　　{喁情自乐，沿溯意宁疏。倘得随鲲化，终能戾太虚。
<br>
<br>　　卷491_8  「鱼上冰」吴晃
<br>
<br>　　春水潜鳞发，寒潭旧藻疏。扬G顺气后，振鬣上冰初。
<br>
<br>　　戏广怜空洁，浮清媚景虚。戒贪还避饵，思达每怀书。
<br>
<br>　　湿映流澌薄，狂游触浪馀。终希泮涣泽，为化北溟鱼。
<br>
<br>　　卷491_9  「赠柳氏妓」郑还古
<br>
<br>　　冶艳出神仙，歌声胜管弦。词轻白曲，歌遏碧云天。
<br>
<br>　　未拟生裴秀，如何乞郑玄。不堪金谷水，横过坠楼前。
<br>
<br>　　卷491_10  「吉州道中」郑还古
<br>
<br>　　吉州新置掾，驰驿到条山。薏苡殊非谤，羊肠未是艰。
<br>
<br>　　自惭多白发，争敢竞朱颜。若有前生债，今朝不懊还。
<br>
<br>　　卷491_11  「望思台」郑还古
<br>
<br>　　谗语能令骨肉离，奸情难测事堪悲。
<br>
<br>　　何因掘得江充骨，捣作微尘祭望思。
<br>
<br>　　卷491_12  「日南长至」独孤铉
<br>
<br>　　玉历颁新律，凝阴发一阳。轮辉犹惜短，圭影此偏长。
<br>
<br>　　晷度经南斗，流晶尽北堂。乍疑周户耀，可爱逗林光。
<br>
<br>　　积雪销微照，初萌动早芒。更升台上望，云物已昭彰。
<br>
<br>　　卷491_13  「延平天庆观」王初
<br>
<br>　　剑化江边绿构新，层台不染玉梯尘。千章隐篆标龙简，
<br>
<br>　　一曲空歌降凤钧。岚气湿衣云叶晚，天香飘户月枝春。
<br>
<br>　　盟经早晚闻仙语，学种三芝伴羽人。
<br>
<br>　　卷491_14  「送叶秀才」王初
<br>
<br>　　快骑璁珑刻玉羁，河梁返照上征衣。层冰春近蟠龙起，
<br>
<br>　　九泽云闲独鹤飞。行想北山清梦断，重游西洛故人稀。
<br>
<br>　　汉庭狗监深知己，有日前驱负弩归。
<br>
<br>　　卷491_15  「送王秀才谒池州吴都督」王初
<br>
<br>　　池阳去去跃雕鞍，十里长亭百草干。衣袂障风金镂细，
<br>
<br>　　剑光横雪玉龙寒。晴郊别岸乡魂断，晓树啼乌客梦残。
<br>
<br>　　南馆星郎东道主，摇鞭休问路行难。
<br>
<br>　　卷491_16  「青帝」王初
<br>
<br>　　青帝邀春隔岁还，月娥孀独夜漫漫。韩凭舞羽身犹在，
<br>
<br>　　素女商弦调未残。终古兰岩栖偶鹤，从来玉谷有离鸾。
<br>
<br>　　几时幽恨飘然断，共待天池一水干。
<br>
<br>　　卷491_17  「银河」王初
<br>
<br>　　阊阖疏云漏绛津，桥头秋夜鹊飞频。犹残仙媛湔裙水，
<br>
<br>　　几见星妃度袜尘。历历素榆飘玉叶，涓涓清月湿冰轮。
<br>
<br>　　年来若有乘槎客，为吊波灵是楚臣。
<br>
<br>　　卷491_18  「书秋」王初
<br>
<br>　　千里南云度塞鸿，秋容无迹淡平空。人间玉岭清宵月，
<br>
<br>　　天上银河白昼风。潘赋登山魂易断，楚歌遗佩怨何穷。
<br>
<br>　　往来未若奇张翰，欲霜鲸碧海东。
<br>
<br>　　卷491_19  「自和书秋」王初
<br>
<br>　　陇首斜飞避弋鸿，颓云萧索见层空。汉宫夜结双茎露，
<br>
<br>　　阊阖凉生六幕风。湘女怨弦愁不禁，鄂君香被梦难穷。
<br>
<br>　　江边两桨连歌渡，惊散游鱼莲叶东。
<br>
<br>　　卷491_20  「立春后作」王初
<br>
<br>　　东君珂佩响珊珊，青驭多时下九关。
<br>
<br>　　方信玉霄千万里，春风犹未到人间。
<br>
<br>　　卷491_21  「梅花二首」王初
<br>
<br>　　应为阳春信未传，固将青艳属残年。
<br>
<br>　　东君欲待寻佳约，剩寄衣香与粉绵。
<br>
<br>　　迎春雪艳飘零极，度夕蟾华掩映多。
<br>
<br>　　欲托清香传远信，一枝无计奈愁何。
<br>
<br>　　卷491_22  「春日咏梅花二首」王初
<br>
<br>　　靓妆才罢粉痕新，递晓风回散玉尘。
<br>
<br>　　若遣有情应怅望，已兼残雪又兼春。
<br>
<br>　　青帝来时值远芳，残花残雪尚交光。
<br>
<br>　　隔年拟待春消息，得见春风已断肠。
<br>
<br>　　卷491_23  「即夕」王初
<br>
<br>　　榆叶飘零碧汉流，玉蟾珠露两清秋。
<br>
<br>　　仙家若有单栖恨，莫向银台半夜游。
<br>
<br>　　卷491_24  「送陈校勘入宿」王初
<br>
<br>　　日落风回卷碧霓，芳蓬一夜拆龙泥。
<br>
<br>　　银台级级连清汉，桂子香浓月杵低。
<br>
<br>　　卷491_25  「即夕」王初
<br>
<br>　　风幌凉生白袷衣，星榆才乱绛河低。
<br>
<br>　　月明休近相思树，恐有韩凭一处栖。
<br>
<br>　　卷491_26  「早春咏雪」王初
<br>
<br>　　句芒宫树已先开，珠蕊琼花斗剪裁。
<br>
<br>　　散作上林今夜雪，送教春色一时来。
<br>
<br>　　卷491_27  「望雪」王初
<br>
<br>　　银花珠树晓来看，宿醉初醒一倍寒。
<br>
<br>　　已似王恭披鹤氅，凭栏仍是玉栏干。
<br>
<br>　　卷491_28  「雪霁」王初
<br>
<br>　　星榆叶叶昼离披，云粉千重凝不飞。
<br>
<br>　　昆玉楼台珠树密，夜来谁向月中归。
<br>
<br>　　卷491_29  「舟次汴堤」王初
<br>
<br>　　曲岸兰丛雁飞起，野客维舟碧烟里。
<br>
<br>　　竿头五两转天风，白日杨花满流水。
<br>
<br>　　卷491_30  「玉声如乐」刘轲
<br>
<br>　　玉叩能旋止，人言与乐并。繁音忽已阕，雅韵诎然清。
<br>
<br>　　佩想停仙步，泉疑咽夜声。曲终无异听，响极有馀情。
<br>
<br>　　特达知难拟，玲珑岂易名。昆山如可得，一片伫为荣。
<br>
<br>　　卷491_31  「喜陈懿老示新制」朱昼
<br>
<br>　　一别一千日，一日十二忆。苦心无闲时，今夕见玉色。
<br>
<br>　　玉色复何异，弘明含群德。有文如星宿，飞入我胸臆。
<br>
<br>　　忧愁方破坏，欢喜重补塞。使我心貌全，且非黄金力。
<br>
<br>　　将攀下风手，愿假仙鸾翼。
<br>
<br>　　卷491_32  「赠友人古镜」朱昼
<br>
<br>　　我有古时镜，初自坏陵得。蛟龙犹泥蟠，魑魅幸月蚀。
<br>
<br>　　摩久见菱蕊，青于蓝水色。赠君将照色，无使心受惑。
<br>
<br>　　卷491_33  「赋得花藤药合寄颍阴故人」朱昼
<br>
<br>　　藤生南海滨，引蔓青且长。剪削为花枝，何人无文章。
<br>
<br>　　非才亦有心，割骨闻馀芳。繁叶落何处，孤贞在中央。
<br>
<br>　　愿盛黄金膏，寄与青眼郎。路远莫知意，水深天苍苍。
<br>
<br>　　卷491_34  「春色满皇州（一作薛能诗）」滕迈
<br>
<br>　　蔼蔼复悠悠，春归十二楼。最明云里阙，先满日边州。
<br>
<br>　　色媚青门外，光摇紫陌头。上林荣旧树，太液镜新流。
<br>
<br>　　暖带祥烟起，清添瑞景浮。阳和如启蛰，从此事芳游。
<br>
<br>　　卷491_35  「杨柳枝词」滕迈
<br>
<br>　　三条陌上拂金羁，万里桥边映酒旗。
<br>
<br>　　此日令人肠欲断，不堪将入笛中吹。
<br>
<br>　　卷491_36  「句」滕迈
<br>
<br>　　陶令门前I接z5，亚夫营里拂朱旗。（《柳》，
<br>
<br>　　见《云溪友议》）
<br>
<br>　　卷491_13  「留别吉州太守宗人迈」滕倪
<br>
<br>　　秋初江上别旌旗，故国无家泪欲垂。千里未知投足处，
<br>
<br>　　前程便是听猿时。误攻文字身空老，却返渔樵计已迟。
<br>
<br>　　羽翼凋零飞不得，丹霄无路接差池。
<br>
<br>　　卷491_14  「句」滕倪
<br>
<br>　　映水有深意，见人无惧心。（《题鹭鸶障子》。
<br>
<br>　　以下并见《云溪友议》）
<br>
<br>　　白发不能容相国，也同闲客满头生。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
