<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百四十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百四十八
<br>
<br>　　卷648_1  「采莲」方干
<br>
<br>　　采莲女儿避残热，隔夜相期侵早发。指剥春葱腕似雪，
<br>
<br>　　画桡轻拨蒲根月。兰舟尺速有输赢，先到河湾赌何物。
<br>
<br>　　才到河湾分首去，散在花间不知处。
<br>
<br>　　卷648_2  「寄李频」方干
<br>
<br>　　众木又摇落，望群还不还。轩车在何处，雨雪满前山。
<br>
<br>　　思苦文星动，乡遥钓渚闲。明年见名姓，唯我独何颜。
<br>
<br>　　卷648_3  「东溪别业寄吉州段郎中」方干
<br>
<br>　　前山含远翠，罗列在窗中。尽日人不到，一尊谁与同。
<br>
<br>　　凉随莲叶雨，暑避柳条风。岂分长岑寂，明时有至公。
<br>
<br>　　卷648_4  「怀州客舍」方干
<br>
<br>　　误饮覃怀酒，谁知滞去程。朝昏太行色，坐卧沁河声。
<br>
<br>　　白道穿秦甸，严鼙似戍城。邻鸡莫相促，游子自晨征。
<br>
<br>　　卷648_5  「中路寄喻凫先辈」方干
<br>
<br>　　求名如未遂，白首亦难归。送我尊前酒，典君身上衣。
<br>
<br>　　寒芜随楚尽，落叶渡淮稀。莫叹干时晚，前心岂便非。
<br>
<br>　　卷648_6  「送赵明府还北」方干
<br>
<br>　　故园终不住，剑鹤在扁舟。尽室无馀俸，还家得白头。
<br>
<br>　　钟催吴岫晓，月绕渭河流。曾是栖安邑，恩期异日酬。
<br>
<br>　　卷648_7  「过朱协律故山」方干
<br>
<br>　　地下无馀恨，人间得盛名。残篇续大雅，稚子托诸生。
<br>
<br>　　度日山空暮，缘溪鹤自鸣。难收故交意，寒笛一声声。
<br>
<br>　　卷648_8  「途中寄刘沆（一作寄朱特）」方干
<br>
<br>　　登车误相远，谈笑亦何因。路入潇湘树，书随巴蜀人。
<br>
<br>　　敛衣寒犯雪，倾箧病看春。莫负髫年志，清朝作献臣。
<br>
<br>　　卷648_9  「送班主簿入谒荆南韦常侍（一作卢尚书）」方干
<br>
<br>　　束书成远去，还计莫经春。倒箧唯求醉，登舟自笑贫。
<br>
<br>　　波移彭蠡月，树没汉陵人。试吏曾趋府，旌幢自可亲。
<br>
<br>　　卷648_10  「夏日登灵隐寺后峰」方干
<br>
<br>　　绝顶无烦暑，登临三伏中。深萝难透日，乔木更含风。
<br>
<br>　　山叠云霞际，川倾世界东。那知兹夕兴，不与古人同。
<br>
<br>　　卷648_11  「听新蝉寄张昼」方干
<br>
<br>　　细声频断续，审听亦难分。仿佛应移处，从容却不闻。
<br>
<br>　　兰栖朝咽露，树隐暝吟云。莫遣乡愁起，吾怀只是君。
<br>
<br>　　卷648_12  「送喻坦之下第还江东」方干
<br>
<br>　　文战偶未胜，无令移壮心。风尘辞帝里，舟楫到家林。
<br>
<br>　　过楚寒方尽，浮淮月正沈。持杯话来日，不听洞庭砧。
<br>
<br>　　卷648_13  「送姚舒下第游蜀」方干
<br>
<br>　　蜀路何迢递，怜君独去游。风烟连北虏，山水似东瓯。
<br>
<br>　　九折盘荒坂，重江绕汉州。临邛一壶酒，能遣长卿愁。
<br>
<br>　　卷648_14  「旅次钱塘」方干
<br>
<br>　　此地似乡国，堪为朝夕吟。云藏吴相庙，树引越山禽。
<br>
<br>　　潮落海人散，钟迟秋寺深。我来无旧识，谁见寂寥心。
<br>
<br>　　卷648_15  「别喻凫」方干
<br>
<br>　　知心似古人，岁久分弥亲。离别波涛阔，留连槐柳新。
<br>
<br>　　蟆陵寒贳酒，渔浦夜垂纶。自此星居后，音书岂厌频。
<br>
<br>　　卷648_16  「送相里烛」方干
<br>
<br>　　相逢未作期，相送定何之。不得长年少，那堪远别离。
<br>
<br>　　泛湖乘月早，践雪过山迟。永望多时立，翻如在梦思。
<br>
<br>　　卷648_17  「君不来」方干
<br>
<br>　　闲花未零落，心绪已纷纷。久客无人见，新禽何处闻。
<br>
<br>　　舟随一水远，路出万山分。夜月生愁望，孤光必照君。
<br>
<br>　　卷648_18  「将谒商州吕郎中，道出楚州，留献章中丞」方干
<br>
<br>　　江流盘复直，浮棹出家林。商洛路犹远，山阳春已深。
<br>
<br>　　青云应有望，白发未相侵。才小知难荐，终劳许郭心。
<br>
<br>　　卷648_19  「金州客舍」方干
<br>
<br>　　卷箔群峰暮，萧条未掩关。江流筅Ｓ辏路入汉家山。
<br>
<br>　　落叶欹眠后，孤砧倚望间。此情偏耐醉，难遣酒闲。
<br>
<br>　　卷648_20  「途中逢孙辂因得李频消息」方干
<br>
<br>　　灞上寒仍在，柔条亦自新。山河虽度腊，雨雪未知春。
<br>
<br>　　正忆同袍者，堪逢共国人。衔杯益无语，与尔转相亲。
<br>
<br>　　卷648_21  「送从兄郜（一作韦郜，一作途中别孙璐）」方干
<br>
<br>　　道路本无限，又应何处逢。流年莫虚掷，华发不相容。
<br>
<br>　　野渡波摇月，空城雨翳钟。此心随去马，迢递过千峰。
<br>
<br>　　卷648_22  「送许温（一作浑）」方干
<br>
<br>　　壮岁分A切，少年心正同。当闻千里去，难遣一尊空。
<br>
<br>　　翳烛蒹葭雨，吹帆橘柚风。明年见亲族，尽集在怀中。
<br>
<br>　　卷648_23  「镜中别业二首（一作镜湖西岛闲居）」方干
<br>
<br>　　寒山压镜心，此处是家林。梁燕窥春醉，岩猿学夜吟。
<br>
<br>　　云连平地起，月向白波沈。犹自闻钟角，栖身可在深。
<br>
<br>　　世人如不容，吾自纵天慵。落叶凭风扫，香粳倩水舂。
<br>
<br>　　花期连郭雾，雪夜隔湖钟。身外无能事，头宜白此峰。
<br>
<br>　　卷648_24  「经周处士故居」方干
<br>
<br>　　愁吟与独行，何事不伤情。久立钓鱼处，唯闻啼鸟声。
<br>
<br>　　山蔬和草嫩，海树入篱生。吾在兹溪上，怀君恨不平。
<br>
<br>　　卷648_25  「赠喻凫」方干
<br>
<br>　　所得非众语，众人那得知。才吟五字句，又白几茎髭。
<br>
<br>　　月阁欹眠夜，霜轩正坐时。沈思心更苦，恐作满头丝。
<br>
<br>　　卷648_26  「早发洞庭」方干
<br>
<br>　　长天接广泽，二气共含秋。举目无平地，何心恋直钩。
<br>
<br>　　孤钟鸣大岸，片月落中流。却忆鸱夷子，当时此泛舟。
<br>
<br>　　卷648_27  「贻钱塘县路明府」方干
<br>
<br>　　志业不得力，到今犹苦吟。吟成五字句，用破一生心。
<br>
<br>　　世路屈声远，寒溪怨气深。前贤多晚达，莫怕鬓霜侵。
<br>
<br>　　卷648_28  「湖上言事寄长城喻明府」方干
<br>
<br>　　吟霜与卧云，此兴亦甘贫。吹箭落翠羽，垂丝牵锦鳞。
<br>
<br>　　满湖风撼月，半日雨藏春。却笑萦簪组，劳心字远人。
<br>
<br>　　卷648_29  「涵碧亭（洋州于中丞宰东阳日置）」方干
<br>
<br>　　高低竹杂松，积翠复留风。路极阴溪里，寒生暑气中。
<br>
<br>　　闲云低覆草，片水静涵空。方见洋源牧，心侔造化功。
<br>
<br>　　卷648_30  「除夜」方干
<br>
<br>　　永怀难自问，此夕众愁兴。晓韵侵春角，寒光隔岁灯。
<br>
<br>　　心燃一寸火，泪结两行冰。煦育诚非远，阳和又欲升。
<br>
<br>　　卷648_31  「赠许牍山人」方干
<br>
<br>　　才子醉更逸，一吟倾一觞。支颐忍有得，摇笔便成章。
<br>
<br>　　王粲实可重，祢衡争不狂。何时应会面，梦里是潇湘。
<br>
<br>　　卷648_32  「赠功成将」方干
<br>
<br>　　定难在明略，何曾劳战争。飞书谕强寇，计日下重城。
<br>
<br>　　深雪移军夜，寒笳出塞情。苦心殊易老，新发早年生。
<br>
<br>　　卷648_33  「白艾原客」方干
<br>
<br>　　原上桑柘瘦，再来还见贫。沧州几年隐，白发一茎新。
<br>
<br>　　败叶平空堑，残阳满近邻。闲言说知己，半是学禅人。
<br>
<br>　　卷648_34  「朔管」方干
<br>
<br>　　寥寥落何处，一夜过胡天。送苦秋风外，吹愁白发边。
<br>
<br>　　望乡皆下泪，久戍尽休眠。寂寞空沙晓，开眸片月悬。
<br>
<br>　　卷648_35  「忆故山」方干
<br>
<br>　　旧山长系念，终日卧边亭。道路知已远，梦魂空再经。
<br>
<br>　　秋泉凉好引，乳鹤静宜听。独上高楼望，蓬身且未宁。
<br>
<br>　　卷648_36  「冬夜泊僧舍」方干
<br>
<br>　　江东寒近腊，野寺水天昏。无酒能消夜，随僧早闭门。
<br>
<br>　　照墙灯焰细，著瓦雨声繁。漂泊仍千里，清吟欲断魂。
<br>
<br>　　卷648_37  「新秋独夜寄戴叔伦」方干
<br>
<br>　　遥夜独不卧，寂寥庭户中。河明五陵上，月满九门东。
<br>
<br>　　万里亲朋散，故园沧海空。归怀正南望，此夕起秋风。
<br>
<br>　　卷648_38  「送沛县司马丞之任」方干
<br>
<br>　　举酒一相劝，逢春聊尽欢。羁游故交少，远别后期难。
<br>
<br>　　路上野花发，雨中青草寒。悠悠两都梦，小沛与长安。
<br>
<br>　　卷648_39  「送卢评事东归（一作戴叔伦诗，题云送友人东归）」方干
<br>
<br>　　万里杨柳色，出关随故人。轻烟覆流水，落日照行尘。
<br>
<br>　　积梦江湖阔，忆家兄弟贫。裴回灞亭上，不语共伤春。
<br>
<br>　　卷648_40  「清明日送邓芮还乡（一作戴叔伦诗）」方干
<br>
<br>　　钟鼓喧离室，车徒促夜装。晓榆新变火，轻柳暗飞霜。
<br>
<br>　　转镜看华发，传杯话故乡。每嫌儿女泪，今日自沾裳。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
