<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百零七</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百零七
<br>
<br>　　卷207_1  「和袁郎中破贼后经剡县山水上太尉」李嘉v
<br>
<br>　　受律仙郎贵，长驱下会稽。鸣笳山月晓，摇旆野云低。
<br>
<br>　　翦寇人皆贺，回军马自嘶。地闲春草绿，城静夜乌啼。
<br>
<br>　　破竹清闽岭，看花入剡溪。元戎催献捷，莫道事攀跻。
<br>
<br>　　卷207_2  「送评事十九叔入秦」李嘉v
<br>
<br>　　白露沾蕙草，王孙转忆归。蔡州新战罢，郢路去人稀。
<br>
<br>　　谒帝不辞远，怀亲空有违。孤舟看落叶，平楚逐斜晖。
<br>
<br>　　北阙见端冕，南台当绣衣。唯余播迁客，只伴鹧鸪飞。
<br>
<br>　　卷207_3  「赠王八衢」李嘉v
<br>
<br>　　丹地偏相逐，清江若有期。腰金才子贵，剖竹老人迟。
<br>
<br>　　桂楫闲迎客，茶瓯对说诗。渚田分邑里，山桂树罘Q.
<br>
<br>　　心静无华发，人和似古时。别君远山去，幽独更应悲。
<br>
<br>　　卷207_4  「入睦州分水路忆刘长卿」李嘉v
<br>
<br>　　北阙忤明主，南方随白云。沿洄滩草色，应接海鸥群。
<br>
<br>　　建德潮已尽，新安江又分。回看严子濑，朗咏谢安文。
<br>
<br>　　雨过暮山碧，猿吟秋日曛。吴洲不可到，刷鬓为思君。
<br>
<br>　　卷207_5  「奉和杜相公长兴新宅即事呈元相公」李嘉v
<br>
<br>　　意有空门乐，居无甲第奢。经过容法侣，雕饰让侯家。
<br>
<br>　　隐树重檐肃，开园一径斜。据梧听好鸟，行药寄名花。
<br>
<br>　　梦蝶留清簟，垂貂坐绛纱。当山不掩户，映日自倾茶。
<br>
<br>　　雅望归安石，深知在叔牙。还成吉甫颂，赠答比瑶华。
<br>
<br>　　卷207_6  「江湖秋思」李嘉v
<br>
<br>　　趋陪禁掖雁行随，迁向江潭鹤发垂。素浪遥疑八溪水，
<br>
<br>　　清枫忽似万年枝。嵩南春遍伤魂梦，壶口云深隔路歧。
<br>
<br>　　共望汉朝多霈泽，苍蝇早晚得先知。
<br>
<br>　　卷207_7  「送朱中舍游江东」李嘉v
<br>
<br>　　孤城郭外送王孙，越水吴洲共尔论。野寺山边斜有径，
<br>
<br>　　渔家竹里半开门。青枫独映摇前浦，白鹭闲飞过远村。
<br>
<br>　　若到西陵征战处，不堪秋草自伤魂。
<br>
<br>　　卷207_8  「送窦拾遗赴朝因寄中书十七弟（窦拾遗叔向其弟窦舒也）」李嘉v
<br>
<br>　　自叹未沾黄纸诏，那堪远送赤墀人。老为侨客偏相恋，
<br>
<br>　　素是诗家倍益亲。妻儿共载无羁思，鸳鹭同行不负身。
<br>
<br>　　凭尔将书通令弟，唯论华发愧头巾。
<br>
<br>　　卷207_9  「自苏台至望亭驿人家尽空春物增思怅然有作因寄从弟纾」李嘉v
<br>
<br>　　南浦菰蒋覆白O，东吴黎庶逐黄巾。野棠自发空临水，
<br>
<br>　　江燕初归不见人。远岫依依如送客，平田渺渺独伤春。
<br>
<br>　　那堪回首长洲苑，烽火年年报虏尘。
<br>
<br>　　卷207_10  「承恩量移宰江邑，临鄱江怅然之作」李嘉v
<br>
<br>　　四年谪宦滞江城，未厌门前鄱水清。谁言宰邑化黎庶，
<br>
<br>　　欲别云山如弟兄。双鸥为底无心狎，白发从他绕鬓生。
<br>
<br>　　惆怅闲眠临极浦，夕阳秋草不胜情。
<br>
<br>　　卷207_11  「题灵台县东山村主人」李嘉v
<br>
<br>　　处处征胡人渐稀，山村寥落暮烟微。门临莽苍经年闭，
<br>
<br>　　身逐嫖姚几日归。贫妻白发输残税，馀寇黄河未解围。
<br>
<br>　　天子如今能用武，只应岁晚息兵机。
<br>
<br>　　卷207_12  「同皇甫冉登重玄阁」李嘉v
<br>
<br>　　高阁朱栏不厌游，蒹葭白水绕长洲。孤云独鸟川光暮，
<br>
<br>　　万井千山海色秋。清梵林中人转静，夕阳城上角偏愁。
<br>
<br>　　谁怜远作秦吴别，离恨归心双泪流。
<br>
<br>　　卷207_13  「宋州东登望题武陵驿」李嘉v
<br>
<br>　　梁宋人稀鸟自啼，登舻一望倍含凄。白骨半随河水去，
<br>
<br>　　黄云犹傍郡城低。平陂战地花空落，旧苑春田草未齐。
<br>
<br>　　明主频移虎符守，几时行县向黔黎。
<br>
<br>　　卷207_14  「晚登江楼有怀」李嘉v
<br>
<br>　　独坐南楼佳兴新，青山绿水共为邻。爽气遥分隔浦岫，
<br>
<br>　　斜光偏照渡江人。心闲鸥鸟时相近，事简鱼竿私自亲。
<br>
<br>　　只忆帝京不可到，秋琴一弄欲沾巾。
<br>
<br>　　卷207_15  「游徐城河忽见清淮，因寄赵八」李嘉v
<br>
<br>　　自缘迟暮忆沧洲，翻爱南河浊水流。初过重阳惜残菊，
<br>
<br>　　行看旧浦识群鸥。朝霞映日同归处，暝柳摇风欲别秋。
<br>
<br>　　长恨相逢即分首，含情掩泪独回头。
<br>
<br>　　卷207_16  「题游仙阁白公庙」李嘉v
<br>
<br>　　仙冠轻举竟何之，薜荔缘阶竹映祠。甲子不知风驭日，
<br>
<br>　　朝昏唯见雨来时。霓旌翠盖终难遇，流水青山空所思。
<br>
<br>　　逐客自怜双鬓改，焚香多负白云期。
<br>
<br>　　卷207_17  「送郑正则汉阳迎妇」李嘉v
<br>
<br>　　锦字相催鸟急飞，郎君暂脱老莱衣。遥想双眉待人画，
<br>
<br>　　行看五马送潮归。望夫山上花犹发，新妇江边莺未稀。
<br>
<br>　　令秩和鸣真可羡，此行谁道负春辉。
<br>
<br>　　卷207_18  「送皇甫冉往安宜」李嘉v
<br>
<br>　　江皋尽日唯烟水，君向白田何日归。楚地蒹葭连海迥，
<br>
<br>　　隋朝杨柳映堤稀。津楼故市无行客，山馆荒城闭落晖。
<br>
<br>　　若问行人与征战，使君双泪定沾衣。
<br>
<br>　　卷207_19  「晚发咸阳，寄同院遗补」李嘉v
<br>
<br>　　征战初休草又衰，咸阳晚眺泪堪垂。去路全无千里客，
<br>
<br>　　秋田不见五陵儿。秦家故事随流水，汉代高坟对石碑。
<br>
<br>　　回首青山独不语，羡君谈笑万年枝。
<br>
<br>　　卷207_20  「早秋京口旅泊，章侍御寄书相问，因以赠之，时七夕」李嘉v
<br>
<br>　　移家避寇逐行舟，厌见南徐江水流。吴越征徭非旧日，
<br>
<br>　　秣陵凋弊不宜秋。千家闭户无砧杵，七夕何人望斗牛。
<br>
<br>　　只有同时骢马客，偏宜尺牍问穷愁。
<br>
<br>　　卷207_21  「秋晓招隐寺东峰茶宴，送内弟阎伯均归江州」李嘉v
<br>
<br>　　万畦新稻傍山村，数里深松到寺门。幸有香茶留稚子，
<br>
<br>　　不堪秋草送王孙。烟尘怨别唯愁隔，井邑萧条谁忍论。
<br>
<br>　　莫怪临歧独垂泪，魏舒偏念外家恩。
<br>
<br>　　卷207_22  「送严员外（一作刘长卿诗）」李嘉v
<br>
<br>　　春风倚棹阖闾城，水国春寒阴复晴。细雨湿衣看不见，
<br>
<br>　　闲花落地听无声。日斜江上孤帆影，草绿湖南万里情。
<br>
<br>　　君去若逢相识问，青袍今已误儒生。
<br>
<br>　　卷207_23  「赴南中留别褚七少府湖上林亭（一作刘长卿诗）」李嘉v
<br>
<br>　　种田东郭傍春陂，万事无情把钓丝。绿竹放侵行径里，
<br>
<br>　　青山常对卷帘时。纷纷花发门空闭，寂寂莺啼日更迟。
<br>
<br>　　从此别君千万里，白云流水忆佳期。
<br>
<br>　　卷207_24  「与从弟正字、从兄兵曹宴集林园」李嘉v
<br>
<br>　　竹窗松户有佳期，美酒香茶慰所思。辅嗣外生还解易，
<br>
<br>　　惠连群从总能诗。檐前花落春深后，谷里莺啼日暮时。
<br>
<br>　　去路归程仍待月，垂缰不控马行迟。
<br>
<br>　　卷207_25  「酬皇甫十六侍御曾见寄（此公时贬舒州司马）」李嘉v
<br>
<br>　　自顾衰容累玉除，忽承优诏赴铜鱼。江头鸟避青旄节，
<br>
<br>　　城里人迎露网车。长沙地近悲才子，古郡山多忆旧庐。
<br>
<br>　　更枉新诗思何苦，离骚愁处亦无如。
<br>
<br>　　卷207_26  「暮春宜阳郡斋愁坐，忽枉刘七侍御新诗，因以酬答」李嘉v
<br>
<br>　　子规夜夜啼槠叶，远道逢春半是愁。芳草伴人还易老，
<br>
<br>　　落花随水亦东流。山临睥睨恒多雨，地接潇湘畏及秋。
<br>
<br>　　唯羡君为周柱史，手持黄纸到沧洲。
<br>
<br>　　卷207_27  「送舍弟」李嘉v
<br>
<br>　　诸谢偏推永嘉守，三何独许水曹郎。老兄鄙思难俦匹，
<br>
<br>　　令弟清词堪比量。叠嶂入云藏古寺，高秋背月转南湘。
<br>
<br>　　定知马上多新句，早寄袁溪当八行。
<br>
<br>　　卷207_28  「送从弟永任饶州录事参军」李嘉v
<br>
<br>　　一官万里向千溪，水宿山行鱼浦西。日晚长烟高岸近，
<br>
<br>　　天寒积雪远峰低。芦花渚里鸿相叫，苦竹丛边猿暗啼。
<br>
<br>　　闻道慈亲倚门待，到时兰叶正萋萋。
<br>
<br>　　卷207_29  「送马将军奏事毕归滑州使幕」李嘉v
<br>
<br>　　吴门别后蹈沧州，帝里相逢俱白头。自叹马卿常带病，
<br>
<br>　　还嗟李广未封侯。棠梨宫里瞻龙衮，细柳营前著豹裘。
<br>
<br>　　想到滑台桑叶落，黄河东注荻花秋。
<br>
<br>　　卷207_30  「闻逝者自惊」李嘉v
<br>
<br>　　亦知死是人间事，年老闻之心自疑。黄卷清琴总为累，
<br>
<br>　　落花流水共添悲。愿将从药看真诀，又欲休官就本师。
<br>
<br>　　儿女眼前难喜舍，弥怜双鬓渐如丝。
<br>
<br>　　卷207_31  「伤歙州陈二使君」李嘉v
<br>
<br>　　怜君辞满卧沧洲，一旦云亡万事休。慈母断肠妻独泣，
<br>
<br>　　寒云惨色水空流。江村故老长怀惠，山路孤猿亦共愁。
<br>
<br>　　寂寞荒坟近渔浦，野松孤月即千秋。
<br>
<br>　　卷207_32  「白田西忆楚州使君弟」李嘉v
<br>
<br>　　山阳郭里无潮，野水自向新桥。鱼网平铺荷叶，
<br>
<br>　　鹭鸶闲步稻苗。秣陵归人惆怅，楚地连山寂寥。
<br>
<br>　　却忆士龙宾阁，清琴绿竹萧萧。
<br>
<br>　　卷207_33  「送陆澧还吴中（一作刘长卿诗）」李嘉v
<br>
<br>　　瓜步寒潮送客，杨花暮雨沾衣。
<br>
<br>　　故乡南望何处，春水连天独归。
<br>
<br>　　卷207_34  「春日忆家（一作春日归山）」李嘉v
<br>
<br>　　自觉劳乡梦，无人见客心。空馀庭草色，日日伴愁襟。
<br>
<br>　　卷207_35  「远寺钟」李嘉v
<br>
<br>　　疏钟何处来，度竹兼拂水。渐逐微风声，依依犹在耳。
<br>
<br>　　卷207_36  「白鹭」李嘉v
<br>
<br>　　江南渌水多，顾影逗轻波。落日秦云里，山高奈若何。
<br>
<br>　　卷207_37  「夜宴南陵留别」李嘉v
<br>
<br>　　雪满前庭月色闲，主人留客未能还。
<br>
<br>　　预愁明日相思处，匹马千山与万山。
<br>
<br>　　卷207_38  「题前溪馆」李嘉v
<br>
<br>　　两年谪宦在江西，举目云山要自迷。
<br>
<br>　　今日始知风土异，浔阳南去鹧鸪啼。
<br>
<br>　　卷207_39  「过乌公山寄钱起员外」李嘉v
<br>
<br>　　雨过青山猿叫时，愁人泪点石榴枝。
<br>
<br>　　无端王事还相系，肠断蒹葭君不知。
<br>
<br>　　卷207_40  「寄王舍人竹楼」李嘉v
<br>
<br>　　傲吏身闲笑五侯，西江取竹起高楼。
<br>
<br>　　南风不用蒲葵扇，纱帽闲眠对水鸥。
<br>
<br>　　卷207_41  「韦润州后亭海榴」李嘉v
<br>
<br>　　江上年年小雪迟，年光独报海榴知。
<br>
<br>　　寂寂山城风日暖，谢公含笑向南枝。
<br>
<br>　　卷207_42  「送崔十一弟归北京」李嘉v
<br>
<br>　　潘郎美貌谢公诗，银印花骢年少时。
<br>
<br>　　楚地江皋一为别，晋山沙水独相思。
<br>
<br>　　卷207_43  「访韩司空不遇」李嘉v
<br>
<br>　　图画风流似长康，文词体格效陈王。
<br>
<br>　　蓬莱对去归常晚，丛竹闲飞满夕阳。
<br>
<br>　　卷207_44  「题道虔上人竹房」李嘉v
<br>
<br>　　诗思禅心共竹闲，任他流水向人间。
<br>
<br>　　手持如意高窗里，斜日沿江千万山。
<br>
<br>　　卷207_45  「秋朝木芙蓉」李嘉v
<br>
<br>　　水面芙蓉秋已衰，繁条到是著花时。
<br>
<br>　　平明露滴垂红脸，似有朝愁暮落悲。
<br>
<br>　　卷207_46  「袁江口忆王司勋、王吏部二郎中、起居十七弟」李嘉v
<br>
<br>　　京华不啻三千里，客泪如今一万双。
<br>
<br>　　若个最为相忆处，青枫黄竹入袁江。
<br>
<br>　　卷207_47  「答泉州薛播使君重阳日赠酒」李嘉v
<br>
<br>　　欲强登高无力去，篱边黄菊为谁开。
<br>
<br>　　共知不是浔阳郡，那得王弘送酒来。
<br>
<br>　　卷207_48  「题张公洞」李嘉v
<br>
<br>　　空山杳杳鸾凤飞，神仙门户开翠微。
<br>
<br>　　主人白发雪霞衣，松间留我谈玄机。
<br>
<br>　　卷207_49  「句」李嘉v
<br>
<br>　　水田飞白鹭，夏木啭黄鹂。（李肇称嘉v有此句，
<br>
<br>　　王右丞取以为七言，今集中无之）
<br>
<br>　　白马撼金珂，纷纷侍从多。身居骠骑幕，家住滹沱河。
<br>
<br>　　（《少年行》，《诗式》）
<br>
<br>　　溪北映初星。（《海录碎事》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
