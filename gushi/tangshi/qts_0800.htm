<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　　卷八百
<br>
<br>　　卷800_1  「答韩」柳氏
<br>
<br>　　杨柳枝，芳菲节，可恨年年赠离别。一叶随风忽报秋，
<br>
<br>　　纵使君来岂堪折。
<br>
<br>　　卷800_2  「归李江州后寄别王氏」程洛宾
<br>
<br>　　鱼雁回时写报音，难凭锉蘖数年心。
<br>
<br>　　虽然情断沙吒后，争奈平生怨恨深。
<br>
<br>　　卷800_3  「忆崔生」红绡妓
<br>
<br>　　深洞莺啼恨阮郎，偷来花下解珠。
<br>
<br>　　碧云飘断音书绝，空倚玉箫愁凤凰。
<br>
<br>　　卷800_4  「寄文茂」晁采
<br>
<br>　　花笺制叶寄郎边，的的寻鱼为妾传。
<br>
<br>　　并蒂已看灵鹊报，倩郎早觅买花船。
<br>
<br>　　卷800_5  「秋日再寄」晁采
<br>
<br>　　珍簟生凉夜漏馀，梦中恍惚觉来初。魂离不得空成病，
<br>
<br>　　面见无由浪寄书。窗外江村钟响绝，枕边梧叶雨声疏。
<br>
<br>　　此时最是思君处，肠断寒猿定不如。
<br>
<br>　　卷800_6  「春日送夫之长安」晁采
<br>
<br>　　思君远别妾心愁，踏翠江边送画舟。
<br>
<br>　　欲待相看迟此别，只忧红日向西流。
<br>
<br>　　卷800_7  「雨中忆夫」晁采
<br>
<br>　　窗前细雨日啾啾，妾在闺中独自愁。
<br>
<br>　　何事玉郎久离别，忘忧总对岂忘忧。
<br>
<br>　　春风送雨过窗东，忽忆良人在客中。
<br>
<br>　　安得妾身今似雨，也随风去与郎同。
<br>
<br>　　卷800_8  「子夜歌十八首」晁采
<br>
<br>　　侬既剪云鬟，郎亦分丝发。觅向无人处，绾作同心结。
<br>
<br>　　夜夜不成寐，拥被啼终夕。郎不信侬时，但看枕上迹。
<br>
<br>　　何时得成匹，离恨不复牵。金针刺菡萏，夜夜得见莲。
<br>
<br>　　相逢逐凉候，黄花忽复香。颦眉腊月露，愁杀未成霜。
<br>
<br>　　明窗弄玉指，指甲如水晶。剪之特寄郎，聊当携手行。
<br>
<br>　　寄语闺中娘，颜色不常好。含笑对棘实，欢娱须是枣。
<br>
<br>　　良会终有时，劝郎莫得怒。姜蘖畏春蚕，要绵须辛苦。
<br>
<br>　　醉梦幸逢郎，无奈乌哑哑。中山如有酒，敢借千金价。
<br>
<br>　　信使无虚日，玉酝寄盈觥。一年一日雨，底事太多晴。
<br>
<br>　　绣房拟会郎，四窗日离离。手自施屏障，恐有女伴窥。
<br>
<br>　　相思百馀日，相见苦无期。褰裳摘藕花，要莲敢恨池。
<br>
<br>　　金盆盥素手，焚香诵普门。来生何所愿，与郎为一身。
<br>
<br>　　花池多芳水，玉杯挹赠郎。避人藏袖里，湿却素罗裳。
<br>
<br>　　感郎金针赠，欲报物俱轻。一双连素缕，与郎聊定情。
<br>
<br>　　寒风响枯木，通夕不得卧。早起遣问郎，昨宵何以过。
<br>
<br>　　得郎日嗣音，令人不可睹。熊胆磨作墨，书来字字苦。
<br>
<br>　　轻巾手自制，颜色烂含桃。先怀侬袖里，然后约郎腰。
<br>
<br>　　侬赠绿丝衣，郎遗玉钩子。即欲系侬心，侬思著郎体。
<br>
<br>　　卷800_9  「答张生（一作明月三五夜）」崔莺莺
<br>
<br>　　待月西厢下，迎风户半开。拂墙花影动，疑是玉人来。
<br>
<br>　　卷800_10  「寄诗（一作绝微之）」崔莺莺
<br>
<br>　　自从销瘦减容光，万转千回懒下床。
<br>
<br>　　不为傍人羞不起，为郎憔悴却羞郎。
<br>
<br>　　卷800_11  「告绝诗」崔莺莺
<br>
<br>　　弃置今何道，当时且自亲。还将旧来意，怜取眼前人。
<br>
<br>　　卷800_12  「答赵子（一作寄诗答赵象）」步非烟
<br>
<br>　　绿惨双蛾不自持，只缘幽恨在新诗。
<br>
<br>　　郎心应似琴心怨，脉脉春情更泥谁。
<br>
<br>　　卷800_13  「又答赵象独坐（一作寄赠蝉锦香囊）」步非烟
<br>
<br>　　无力严妆倚绣栊，暗题蝉锦思难穷。
<br>
<br>　　近来赢得伤春病，柳弱花欹怯晓风。
<br>
<br>　　卷800_14  「寄怀」步非烟
<br>
<br>　　画檐春燕须同宿，兰浦双鸳肯独飞。
<br>
<br>　　长恨桃源诸女伴，等闲花里送郎归。
<br>
<br>　　卷800_15  「答赵象」步非烟
<br>
<br>　　相思只恨难相见，相见还愁却别君。
<br>
<br>　　愿得化为松上鹤，一双飞去入行云。
<br>
<br>　　卷800_16  「临行献李尚书」崔紫云
<br>
<br>　　从来学制斐然诗，不料霜台御史知。
<br>
<br>　　忽见便教随命去，恋恩肠断出门时。
<br>
<br>　　卷800_17  「怨诗效徐淑体」姚月华
<br>
<br>　　妾生兮不辰，盛年兮逢屯。寒暑兮心结，夙夜兮眉颦。
<br>
<br>　　循环兮不息，如彼兮车轮。车轮兮可歇，妾心兮焉伸。
<br>
<br>　　杂沓兮无绪，如彼兮丝棼。丝棼兮可理，妾心兮焉分。
<br>
<br>　　空闺兮岑寂，妆阁兮生尘。萱草兮徒树，兹忧兮岂泯。
<br>
<br>　　幸逢兮君子，许结兮殷勤。分香兮剪发，赠玉兮共珍。
<br>
<br>　　指天兮结誓，愿为兮一身。所遭兮多舛，玉体兮难亲。
<br>
<br>　　损餐兮减寝，带缓兮罗裙。菱鉴兮慵启，博炉兮焉熏。
<br>
<br>　　整袜兮欲举，塞路兮荆榛。逢人兮欲语，匝兮顽ā
<br>
<br>　　烦冤兮凭胸，何时兮可论。愿君兮见察，妾死兮何_.
<br>
<br>　　卷800_18  「制履赠杨达」姚月华
<br>
<br>　　金刀剪紫绒，与郎作轻履。愿化双仙凫，飞来入闺里。
<br>
<br>　　卷800_19  「有期不至」姚月华
<br>
<br>　　银烛清尊久延伫，出门入门天欲曙。
<br>
<br>　　月落星稀竟不来，烟柳胧S鹊飞去。
<br>
<br>　　卷800_20  「怨诗寄杨达」姚月华
<br>
<br>　　春水悠悠春草绿，对此思君泪相续。
<br>
<br>　　羞将离恨向东风，理尽秦筝不成曲。
<br>
<br>　　与君形影分吴越，玉枕经年对离别。
<br>
<br>　　登台北望烟雨深，回身泣向寥天月。
<br>
<br>　　卷800_21  「楚妃怨」姚月华
<br>
<br>　　梧桐叶下黄金井，横架辘轳牵素绠。
<br>
<br>　　美人初起天未明，手拂银瓶秋水冷。
<br>
<br>　　卷800_22  「独游家园」孟氏
<br>
<br>　　可惜春时节，依前独自游。无端两行泪，长只对花流。
<br>
<br>　　卷800_23  「答少年」孟氏
<br>
<br>　　谁家少年儿，心中暗自欺。不道终不可，可即恐郎知。
<br>
<br>　　卷800_24  「寄情（一作许浑代作）」赵氏3
<br>
<br>　　春风白马紫丝缰，正值蚕娘未采桑。五夜有心随暮雨，
<br>
<br>　　百年无节抱秋霜。重寻绣带朱藤合，却忍罗裙碧草长。
<br>
<br>　　为报西游减离恨，阮郎才去嫁刘郎。
<br>
<br>　　卷800_25  「书红绡帕」李节度姬
<br>
<br>　　囊裹真香谁见窃，鲛绡滴泪染成红。
<br>
<br>　　殷勤遗下轻绡意，好与情郎怀袖中。
<br>
<br>　　金珠富贵吾家事，常渴佳期乃寂寥。
<br>
<br>　　偶用志诚求雅合，良媒未必胜红绡。
<br>
<br>　　卷800_26  「会张生述怀」李节度姬
<br>
<br>　　门前画戟寻常设，堂上犀簪取次看。
<br>
<br>　　最是恼人情绪处，凤凰楼上月华寒。
<br>
<br>　　卷800_27  「别韦洵美诗」崔素娥
<br>
<br>　　妾闭闲房君路岐，妾心君恨两依依。
<br>
<br>　　神魂倘遇巫娥伴，犹逐朝云暮雨归。
<br>
<br>　　卷800_28  「送韦生酒」鲍家四弦
<br>
<br>　　白露湿庭砌，皓月临前轩。此时去留恨，含思独无言。
<br>
<br>　　卷800_29  「送鲍生酒」鲍家四弦
<br>
<br>　　风s荷珠难暂圆，多情信有短姻缘。
<br>
<br>　　西楼今夜三更月，还照离人泣断弦。
<br>
<br>　　卷800_30  「赠别」严续姬
<br>
<br>　　风柳摇摇无定枝，阳台云雨梦中归。
<br>
<br>　　他年蓬岛音尘绝，留取尊前旧舞衣。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
