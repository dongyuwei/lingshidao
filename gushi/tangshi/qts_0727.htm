<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百二十七</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百二十七
<br>
<br>　　卷727_1  「喜韩少府见访」胡令能
<br>
<br>　　忽闻梅福来相访，笑著荷衣出草堂。
<br>
<br>　　儿童不惯见车马，走入芦花深处藏。
<br>
<br>　　卷727_2  「观郑州崔郎中诸妓绣样（一作咏绣障）」胡令能
<br>
<br>　　日暮堂前花蕊娇，争拈小笔上床描。
<br>
<br>　　绣成安向春园里，引得黄莺下柳条。
<br>
<br>　　卷727_3  「小儿垂钓」胡令能
<br>
<br>　　蓬头稚子学垂纶，侧坐莓苔草映身。
<br>
<br>　　路人借问遥招手，怕得鱼惊不应人。
<br>
<br>　　卷727_4  「王昭君」胡令能
<br>
<br>　　胡风似剑锼人骨，汉月如钩钓胃肠。
<br>
<br>　　魂梦不知身在路，夜来犹自到昭阳。
<br>
<br>　　卷727_5  「望夫石」严郾
<br>
<br>　　何代提戈去不还，独留形影白云间。肌肤销尽雪霜色，
<br>
<br>　　罗绮点成苔藓斑。江燕不能传远信，野花空解妒愁颜。
<br>
<br>　　近来岂少征人妇，笑采蘼芜上北山。
<br>
<br>　　卷727_6  「赋百舌鸟」严郾
<br>
<br>　　此禽轻巧少同伦，我听长疑舌满身。星未没河先报晓，
<br>
<br>　　柳犹粘雪便迎春。频嫌海燕巢难定，却讶林莺语不真。
<br>
<br>　　莫倚春风便多事，玉楼还有晏眠人。
<br>
<br>　　卷727_7  「永州陪郑太守登舟夜宴，席上各赋诗」蒋肱
<br>
<br>　　江头朱绂间青衿，岂是仙舟不可寻。谁敢强登徐稚榻，
<br>
<br>　　自怜还学谢安吟。月凝兰棹轻风起，妓劝金尽醉斟。
<br>
<br>　　剪尽蜡红人未觉，归时城郭晓烟深。
<br>
<br>　　卷727_8  「寄远」张迥1
<br>
<br>　　锦字凭谁达，闲庭草又枯。夜长灯影灭，天远雁声孤。
<br>
<br>　　蝉鬓凋将尽，虬髯白也无。几回愁不语，因看朔方图。
<br>
<br>　　卷727_9  「春草凝露」张友正
<br>
<br>　　苍苍芳草色，含露对青春。已赖阳和长，仍惭润泽频。
<br>
<br>　　日临残未滴，风度欲成津。蕙叶垂偏重，兰丛洗转新。
<br>
<br>　　将行愁`径，欲采畏濡身。独爱池塘畔，清华远袭人。
<br>
<br>　　卷727_10  「锦带佩吴钩」张友正
<br>
<br>　　带剑谁家子，春朝紫陌游。结边霞聚锦，悬处月随钩。
<br>
<br>　　彩缕回文出，雄芒练影浮。叶依花里艳，霜向锷中秋。
<br>
<br>　　的宜骢马，斓视崇掺谩Ｓπ氪报国，一刎月支头。
<br>
<br>　　卷727_11  「山中卧病寄卢郎中」伍唐
<br>
<br>　　十年耕钓水云间，住僻家贫少往还。一径绿苔凝晓露，
<br>
<br>　　满头白发对青山。野僧采药来医病，樵客携觞为解颜。
<br>
<br>　　空恋旧时恩奖地，无因匍匐出柴关。
<br>
<br>　　卷727_12  「寒食日献郡守」伍唐
<br>
<br>　　入门堪笑复堪怜，三径苔荒一钓船。
<br>
<br>　　惭愧四邻教断火，不知厨里久无烟。
<br>
<br>　　卷727_13  「上苏使君」伍唐
<br>
<br>　　江西昔日推韩注，袁水今朝数赵祥。
<br>
<br>　　纵使文翁能待客，终栽桃李不成行。
<br>
<br>　　卷727_14  「赠妓人王福娘」孙
<br>
<br>　　彩翠仙衣红玉肤，轻盈年在破瓜初。霞杯醉劝刘郎赌，
<br>
<br>　　云髻慵邀阿母梳。不怕寒侵缘带宝，每忧风举倩持裾。
<br>
<br>　　谩图西子晨妆样，西子元来未得如。
<br>
<br>　　卷727_15  「题妓王福娘墙（后二首一作题北里妓人壁）」孙
<br>
<br>　　移壁回窗费几朝，指I偷解博红椒。
<br>
<br>　　无端斗草输邻女，更被拈将玉步摇。
<br>
<br>　　寒绣衣裳饷阿娇，新团香兽不禁烧。
<br>
<br>　　东邻起样裙腰阔，剩蹙黄金线几条。
<br>
<br>　　试共卿卿语笑初，画堂连遣侍儿呼。
<br>
<br>　　寒肌不耐金如意，白獭为膏郎有无。
<br>
<br>　　卷727_16  「戏李文远」孙
<br>
<br>　　引君来访洞中仙，新月如眉拂户前。
<br>
<br>　　领取嫦娥攀取桂，便从陵谷一时迁。
<br>
<br>　　卷727_17  「题刘泰娘舍」孙
<br>
<br>　　寻常凡木最轻樗，今日寻樗桂不如。
<br>
<br>　　汉高新破咸阳后，英俊奔波遂吃虚。
<br>
<br>　　卷727_18  「戏张道人不饮酒」颜荛
<br>
<br>　　言自云山访我来，每闻奇秘觉叨陪。
<br>
<br>　　吾师不饮人间酒，应待流霞即举杯。
<br>
<br>　　卷727_19  「句」颜荛
<br>
<br>　　爽籁尽成鸣凤曲，游人多是弄珠仙。（见《方舆胜览》）
<br>
<br>　　卷727_20  「秋醉歌」张为
<br>
<br>　　金风飒已起，还是招渔翁。携酒天姥岑，自弹峄阳桐。
<br>
<br>　　脱却登山履，赤脚翘青筇。泉声扫残暑，猿臂攀长松。
<br>
<br>　　翠微泛樽绿，苔藓分烟红。造化处术内，相对数壶空。
<br>
<br>　　醉眠岭上草，不觉夜露浓。一梦到天晓，始觉一醉中。
<br>
<br>　　皎然梦中路，直到瀛洲东。初平把我臂，相与骑白龙。
<br>
<br>　　三留对上帝，玉楼十二重。上帝赐我酒，送我敲金钟。
<br>
<br>　　宝阁香敛苒，琪树寒玲珑。动叶如笙篁，音律相怡融。
<br>
<br>　　珍重此一醉，百骸出天地。长如此梦魂，永谢名与利。
<br>
<br>　　卷727_21  「谢别毛仙翁」张为
<br>
<br>　　羸形感神药，削骨生丰肌。兰炷飘灵烟，妖怪立诛夷。
<br>
<br>　　重睹日月光，何报父母慈。黄河浊衮衮，别泪流澌澌。
<br>
<br>　　黄河清有时，别泪无收期。
<br>
<br>　　卷727_22  「渔阳将军」张为
<br>
<br>　　霜髭拥颔对穷秋，著白貂裘独上楼。
<br>
<br>　　向北望星提剑立，一生长为国家忧。
<br>
<br>　　卷727_23  「句」张为
<br>
<br>　　到处即闭户，逢君方展眉。（《纪事》云为此句最有诗称）
<br>
<br>　　卷727_24  「岑公岩」马冉
<br>
<br>　　南溪有仙涧，咫尺非人间。泠泠松风下，日暮空苍山。
<br>
<br>　　卷727_25  「诸暨五泄山」周镛
<br>
<br>　　路入苍烟九过溪，九穿岩曲到招提。天分五溜寒倾北，
<br>
<br>　　地秀诸峰翠插西。凿径破崖来木杪，驾泉鸣竹落榱题。
<br>
<br>　　当年老默无消息，犹有词堂一杖藜。
<br>
<br>　　卷727_26  「赠罗隐」刘赞
<br>
<br>　　人皆言子屈，独我谓君非。明主既难谒，青山何不归。
<br>
<br>　　年虚侵雪鬓，尘枉污麻衣。自古逃名者，至今名岂微。
<br>
<br>　　卷727_27  「句」刘赞
<br>
<br>　　絮花飞起雪漫漫，长得宫娥带笑看。（《柳枝词》，
<br>
<br>　　见《吟窗杂录》）
<br>
<br>　　卷727_28  「洛阳道」任翻
<br>
<br>　　憧憧洛阳道，尘下生春草。行者岂无家，无人在家老。
<br>
<br>　　鸡鸣前结束，争去恐不早。百年路傍尽，白日车中晓。
<br>
<br>　　求富江海狭，取贵山岳小。二端立在途，奔走无由了。
<br>
<br>　　卷727_29  「春晴」任翻
<br>
<br>　　楚国多春雨，柴门喜晚晴。幽人临水坐，好鸟隔花鸣。
<br>
<br>　　野色临空阔，江流接海平。门前到溪路，今夜月分明。
<br>
<br>　　卷727_30  「秋晚郊居」任翻
<br>
<br>　　远声霜后树，秋色水边村。野径无来客，寒风自动门。
<br>
<br>　　海山藏日影，江月落潮痕。惆怅高飞晚，年年别故园。
<br>
<br>　　卷727_31  「秋晚途次」任翻
<br>
<br>　　秋色满行路，此时心不闲。孤贫游上国，少壮有衰颜。
<br>
<br>　　众鸟已归树，旅人犹过山。萧条远林外，风急水潺潺。
<br>
<br>　　卷727_32  「葛仙井」任翻
<br>
<br>　　古井碧沈沈，分明见百寻。味甘传邑内，脉冷应山心。
<br>
<br>　　圆入月轮净，直涵峰影深。自从仙去后，汲引到如今。
<br>
<br>　　卷727_33  「桐柏观」任翻
<br>
<br>　　飘飘云外者，暂宿聚仙堂。半夜人无语，中宵月送凉。
<br>
<br>　　鹤归高树静，萤过小池光。不得多时住，门开是事忙。
<br>
<br>　　卷727_34  「冬暮野寺」任翻
<br>
<br>　　江东寒近腊，野寺水天昏。无酒可销夜，随僧早闭门。
<br>
<br>　　照墙灯影短，著瓦雪声繁。飘泊仍千里，清吟欲断魂。
<br>
<br>　　卷727_35  「赠济禅师」任翻
<br>
<br>　　碧峰秋寺内，禅客已无情。半顶发根白，一生心地清。
<br>
<br>　　竹房侵月静，石径到门平。山下尘嚣路，终年誓不行。
<br>
<br>　　卷727_36  「经堕泪碑」任翻
<br>
<br>　　羊公传化地，千古事空存。碑已无文字，人犹敬子孙。
<br>
<br>　　岘山长闭恨，汉水自流恩。数处烟岚色，分明是泪痕。
<br>
<br>　　卷727_37  「长安冬夜书事」任翻
<br>
<br>　　忧来长不寐，往事重思量。清渭几年客，故衣今夜霜。
<br>
<br>　　春风谁识面，水国但牵肠。十二门车马，昏明各自忙。
<br>
<br>　　卷727_38  「越江渔父」任翻
<br>
<br>　　借问钓鱼者，持竿多少年。眼明汀岛畔，头白子孙前。
<br>
<br>　　棹入花时浪，灯留雨夜船。越江深见底，谁识此心坚。
<br>
<br>　　卷727_39  「哭友人」任翻
<br>
<br>　　逢著南州史，江边哭问君。送终时有雪，归葬处无云。
<br>
<br>　　官库惟留剑，邻僧共结坟。儿孙未成立，谁与集遗文。
<br>
<br>　　卷727_40  「送李衡」任翻
<br>
<br>　　羁栖亲故少，远别惜清才。天畔出相送，路长知未回。
<br>
<br>　　欲销今日恨，强把异乡杯。君去南堂后，应无客到来。
<br>
<br>　　卷727_41  「宫怨」任翻
<br>
<br>　　泪干红落脸，心尽白垂头。自此方知怨，从来岂信愁。
<br>
<br>　　卷727_42  「惜花」任翻
<br>
<br>　　无语与花别，细看枝上红。明年又相见，还恐是愁中。
<br>
<br>　　卷727_43  「宿巾子山禅寺」任翻
<br>
<br>　　绝顶新秋生夜凉，鹤翻松露滴衣裳。
<br>
<br>　　前峰月映半江水，僧在翠微开竹房。
<br>
<br>　　卷727_44  「再游巾子山寺」任翻
<br>
<br>　　灵江江上帻峰寺，三十年来两度登。
<br>
<br>　　野鹤尚巢松树遍，竹房不见旧时僧。
<br>
<br>　　卷727_45  「三游巾子山寺感述」任翻
<br>
<br>　　清秋绝顶竹房开，松鹤何年去不回。
<br>
<br>　　惟有前峰明月在，夜深犹过半江来。
<br>
<br>　　卷727_46  「画山水图答大愚」荆浩
<br>
<br>　　恣意纵横扫，峰峦次第成。笔尖寒树瘦，墨淡野云轻。
<br>
<br>　　岩石喷泉窄，山根到水平。禅房时一展，兼称苦空情。
<br>
<br>　　卷727_47  「宿顾城二首（顾城在范县东）」张直
<br>
<br>　　绿草展青P，樾影连春树。茅屋八九家，农器六七具。
<br>
<br>　　主人有好怀，搴衣留我住。春酒新泼醅，香美连糟滤。
<br>
<br>　　一醉卧花阴，明朝送君去。
<br>
<br>　　醉卧夜将半，土底闻鸡啼。惊骇问主人，为我剖荒迷。
<br>
<br>　　武汤东伐韦，固君含悲凄。神夺悔悟魄，幻化为石鸡。
<br>
<br>　　形骸仅盈寸，咿喔若啁U.吾村耕耘叟，多获于锄犁。
<br>
<br>　　卷727_48  「题桃源僧」陈光
<br>
<br>　　桃源有僧舍，跬步异人天。花乱似无主，鹤鸣疑有仙。
<br>
<br>　　轩廊明野色，松桧湿春烟。定拟辞尘境，依师过晚年。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
