<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百零六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷七百零六
<br>
<br>　　卷706_1  「塞上」黄滔
<br>
<br>　　掘地破重城，烧山搜伏兵。金徽互呜咽，玉笛自凄清。
<br>
<br>　　使发西都耸，尘空北岳横。长河涉有路，旷野宿无程。
<br>
<br>　　沙雨黄莺啭，辕门青草生。马归秦苑牧，人在虏云耕。
<br>
<br>　　落日牛羊聚，秋风鼓角鸣。如何汉天子，青冢杳含情。
<br>
<br>　　卷706_2  「寄献梓H山侯侍御（时常拾遗谏诤）」黄滔
<br>
<br>　　汉宫行庙略，簪笏落民间。直道三湘水，高情四皓山。
<br>
<br>　　赐衣僧脱去，奏表主批还。地得松萝坞，泉通雨雪湾。
<br>
<br>　　东门添故事，南省缺新班。片石秋从露，幽窗夜不关。
<br>
<br>　　梦馀蟾隐映，吟次鸟绵蛮。可惜相如作，当时事悉闲。
<br>
<br>　　卷706_3  「壬癸岁书情」黄滔
<br>
<br>　　故园招隐客，应便笑无成。谒帝逢移国，投文值用兵。
<br>
<br>　　孤松怜鹤在，疏柳恶蝉鸣。匹马迷归处，青云失曩情。
<br>
<br>　　江头寒夜宿，垄上歉年耕。冠盖新人物，渔樵旧弟兄。
<br>
<br>　　易生唯白发，难立是浮名。惆怅灞桥路，秋风谁入行。
<br>
<br>　　卷706_4  「河南府试秋夕闻新雁」黄滔
<br>
<br>　　湘南飞去日，蓟北乍惊秋。叫出陇云夜，闻为客子愁。
<br>
<br>　　一声初触梦，半白已侵头。旅馆移欹枕，江城起倚楼。
<br>
<br>　　馀灯依古壁，片月下沧洲。寂听良宵彻，踌躇感岁流。
<br>
<br>　　卷706_5  「省试奉诏涨曲江池（以春字为韵。时乾符二年）」黄滔
<br>
<br>　　地脉寒来浅，恩波住后新。引将诸派水，别贮大都春。
<br>
<br>　　幽咽疏通处，清泠迸入辰。渐平连杏岸，旋阔映楼津。
<br>
<br>　　沙没迷行径，洲宽恣跃鳞。愿当舟楫便，一附济川人。
<br>
<br>　　卷706_6  「题宣一僧正院」黄滔
<br>
<br>　　五级凌虚塔，三生落发师。都僧须有托，孤峤遂无期。
<br>
<br>　　井邑焚香待，君侯减俸资。山衣随叠破，莱骨逐年羸。
<br>
<br>　　茶取寒泉试，松于远涧移。吾曹来顶手，不合不题诗。
<br>
<br>　　卷706_7  「和吴学士对春雪献韦令公次韵」黄滔
<br>
<br>　　春雪下盈空，翻疑腊未穷。连天宁认月，堕地屡兼风。
<br>
<br>　　忽误边沙上，应平火岭中。林间妨走兽，云际落飞鸿。
<br>
<br>　　梁苑还吟客，齐都省创宫。掩扉皆北，移律愧居东。
<br>
<br>　　书幌飘全湿，茶铛入旋融。奔川半留滞，叠树互玲珑。
<br>
<br>　　出户行瑶砌，开园见粉丛。高才兴咏处，真宰答殊功。
<br>
<br>　　卷706_8  「省试一一吹竽（乾符二年）」黄滔
<br>
<br>　　齐竽今历试，真伪不难知。欲使声声别，须令个个吹。
<br>
<br>　　后先无错杂，能否立参差。次第教单进，宫商乃异宜。
<br>
<br>　　凡音皆窜迹，至艺始呈奇。以此论文学，终凭一一窥。
<br>
<br>　　卷706_9  「明月照高楼」黄滔
<br>
<br>　　月满长空朗，楼侵碧落横。波文流藻井，桂魄拂雕楹。
<br>
<br>　　深鉴罗纨薄，寒搜户牖清。冰铺梁燕噤，霜覆瓦松倾。
<br>
<br>　　卓午收全影，斜悬转半明。佳人当此夕，多少别离情。
<br>
<br>　　卷706_10  「广州试越台怀古」黄滔
<br>
<br>　　南越千年事，兴怀一旦来。歌钟非旧俗，烟月有层台。
<br>
<br>　　北望人何在，东流水不回。吹窗风杂瘴，沾槛雨经梅。
<br>
<br>　　壮气曾难揖，空名信可哀。不堪登览处，花落与花开。
<br>
<br>　　卷706_11  「襄州试白云归帝乡」黄滔
<br>
<br>　　杳杳复霏霏，应缘有所依。不言天路远，终望帝乡归。
<br>
<br>　　高岳和霜过，遥关带月飞。渐怜双阙近，宁恨众山违。
<br>
<br>　　阵触银河乱，光连粉署微。旅人随计日，自笑比麻衣。
<br>
<br>　　卷706_12  「省试内出白鹿宣示百官（乾宁二年）」黄滔
<br>
<br>　　上瑞何曾乏，毛群表色难。推于五灵少，宣示百寮观。
<br>
<br>　　形夺场驹洁，光交月兔寒。已驯瑶草别，孤立雪花团。
<br>
<br>　　戴豸惭端士，抽毫跃史官。贵臣歌咏日，皆作白麟看。
<br>
<br>　　卷706_13  「出关言怀」黄滔
<br>
<br>　　又乞书题出，关西谒列侯。寄家僧许岳，钓浦雨移洲。
<br>
<br>　　卖马登长陆，沾衣逐胜游。菜肠终日馁，霜鬓度年秋。
<br>
<br>　　诗苦无人爱，言公是世仇。却怜庭际草，中有号忘忧。
<br>
<br>　　卷706_14  「壶公山（古老相传古仙姓陈名壶公于此山成道因而名焉）」黄滔
<br>
<br>　　八面峰峦秀，孤高可偶然。数人游顶上，沧海见东边。
<br>
<br>　　不信无灵洞，相传有古仙。橘如珠夏在，池象月垂穿。
<br>
<br>　　仿佛尝闻乐，i半插天。山寒彻三伏，松偃出千年。
<br>
<br>　　樵牧时迷所，仓箱岁叠川。严祠风雨管，怪木薜萝缠。
<br>
<br>　　青草方中药，苍苔石里钱。琼津流乳窦，春色驻芝田。
<br>
<br>　　乌兔中时近，龙蛇蛰处膻。嘉名光列土，秀气产群贤。
<br>
<br>　　瀑锁瑶台路，溪升钓浦船。鳌头擎恐没，地轴压应旋。
<br>
<br>　　蠲疾寒甘露，藏珍起瑞烟。画工飞梦寐，诗客寄林泉。
<br>
<br>　　掘地多云母，缘霜欠木绵。井通鳅吐脉，僧隔虎栖禅。
<br>
<br>　　危磴千寻拔，奇花四季鲜。鹤归悬圃少，凤下碧梧偏。
<br>
<br>　　桃易炎凉熟，茶推醉醒煎。村家蒙枣栗，俗骨爽猿蝉。
<br>
<br>　　谷语升乔鸟，陂开共蒂莲。落枫丹叶舞，新蕨紫芽拳。
<br>
<br>　　翠竹雕羌笛，悬藤煮蜀笺。白云长掩映，流水别潺。
<br>
<br>　　作赋前儒阙，冲虚南国先。省郎求牧看，野老葺斋眠。
<br>
<br>　　寺立兴衰创，碑须一二镌。清吟思却隐，簪绂奈萦牵。
<br>
<br>　　卷706_15  「和王舍人、崔补阙题天王寺」黄滔
<br>
<br>　　郭内青山寺，难论此崛奇。白云生院落，流水下城池。
<br>
<br>　　石像雷霆启，江沙鼎鼐期。岳僧来坐夏，秦客会题诗。
<br>
<br>　　冈转泉根滑，门升藓级危。紫微今日句，黄绢昔年碑。
<br>
<br>　　歇鹤松低阁，鸣蛩径出篱。粉垣千堵束，金塔九层支。
<br>
<br>　　啼鸟笙簧韵，开花锦绣姿。清斋奔井邑，玄发剃熊罴。
<br>
<br>　　极浦征帆小，平芜落日迟。风篁清却暑，烟草绿无时。
<br>
<br>　　信士三公作，灵踪四绝推。良游如不宿，明月拟何之。
<br>
<br>　　卷706_16  「投翰长赵侍郎」黄滔
<br>
<br>　　禹门西面逐飘蓬，忽喜仙都得入踪。贾氏许频趋季虎，
<br>
<br>　　荀家因敢谒头龙。手扶日月重轮起，数是乾坤正气钟。
<br>
<br>　　五色笔驱神出没，八花砖接帝从容。诗酬御制风骚古，
<br>
<br>　　论似人情鼎鼐浓。岂有地能先凤掖，别无山更胜鳌峰。
<br>
<br>　　攀鸿日浅魂飞越，为鲤年深势{喁。泽国雨荒三径草，
<br>
<br>　　秦关雪折一枝筇。吹成暖景犹葭律，引上纤萝在岳松。
<br>
<br>　　愿向明朝荐幽滞，免教号泣触登庸。
<br>
<br>　　卷706_17  「~李相公」黄滔
<br>
<br>　　秦城择日发征辕，斋戒来投节制尊。分虎名高初命相，
<br>
<br>　　攀龙迹下愧登门。夜听讴咏销尘梦，晓拜旌幢战旅魂。
<br>
<br>　　华舍未开宁有碍，彩毫虽乏敢无言。生兼文武为人杰，
<br>
<br>　　出应乾坤静帝阍。计吐六奇谁敢敌，学穷三略不须论。
<br>
<br>　　功高马卸黄金甲，台迥宾欢白玉樽。九穗嘉禾垂绮陌，
<br>
<br>　　四时甘雨带雕轩。推恩每觉东溟浅，吹律能令北陆暄。
<br>
<br>　　青草连沙无血溅，黄榆锁塞有莺翻。笙歌合沓春风郭，
<br>
<br>　　鸡犬连延碧岫村。游子不缘贪献赋，永依棠树托蓬根。
<br>
<br>　　卷706_18  「成名后呈同年」黄滔
<br>
<br>　　业诗攻赋荐乡书，二纪如鸿历九衢。待得至公搜草泽，
<br>
<br>　　如从平陆到蓬壶。虽惭锦鲤成穿额，忝获骊龙不寐珠。
<br>
<br>　　蒙楚数疑休下泣，师刘大喝已为卢。人间灰管供红杏，
<br>
<br>　　天上烟花应白榆。一字连镳巡甲族，千般唱罚赏皇都。
<br>
<br>　　名推颜柳题金塔，饮自燕秦索玉姝。退愧单寒终预此，
<br>
<br>　　敢将恩岳怠斯须。
<br>
<br>　　卷706_19  「投刑部裴郎中」黄滔
<br>
<br>　　两榜驱牵别海涔，佗门不合觅知音。瞻恩虽隔云雷赐，
<br>
<br>　　向主终知犬马心。礼闱后人窥作镜，庙堂前席待为霖。
<br>
<br>　　已齐日月悬千古，肯误风尘使陆沉。拜首敢将诚吐血，
<br>
<br>　　蜕形唯待诺如金。愁闻南院看期到，恐被东墙旧恨侵。
<br>
<br>　　缁化衣空难抵雪，黑销头尽不胜簪。数行泪里依投志，
<br>
<br>　　直比沧溟未是深。
<br>
<br>　　卷706_20  「辇下寓题」黄滔
<br>
<br>　　对酒何曾醉，寻僧未觉闲。无人不惆怅，终日见南山。
<br>
<br>　　卷706_21  「寄题崔校书郊舍」黄滔
<br>
<br>　　一片寒塘水，寻常立鹭鸶。主人贫爱客，沽酒往吟诗。
<br>
<br>　　卷706_22  「秋思」黄滔
<br>
<br>　　碧嶂猿啼夜，新秋雨霁天。谁人爱明月，露坐洞庭船。
<br>
<br>　　卷706_23  「芳草」黄滔
<br>
<br>　　泽国多芳草，年年长自春。应从屈平后，更苦不归人。
<br>
<br>　　卷706_24  「辇下书事」黄滔
<br>
<br>　　北阙新王业，东城入羽书。秋风满林起，谁道有鲈鱼。
<br>
<br>　　卷706_25  「入关言怀」黄滔
<br>
<br>　　背将踪迹向京师，出在先春入后时。
<br>
<br>　　落日灞桥飞雪里，已闻南院有看期。
<br>
<br>　　卷706_26  「过长江」黄滔
<br>
<br>　　曾搜景象恐通神，地下还应有主人。
<br>
<br>　　若把长江比湘浦，离骚不合自灵均。
<br>
<br>　　卷706_27  「题灵峰僧院」黄滔
<br>
<br>　　系马松间不忍归，数巡香茗一枰棋。
<br>
<br>　　拟登绝顶留人宿，犹待沧溟月满时。
<br>
<br>　　卷706_28  「司马长卿」黄滔
<br>
<br>　　一自梁园失意回，无人知有锾觳拧
<br>
<br>　　汉宫不锁陈皇后，谁肯量金买赋来。
<br>
<br>　　卷706_29  「归思」黄滔
<br>
<br>　　蓟北风烟空汉月，湘南云水半蛮边。
<br>
<br>　　寒为旅雁暖还去，秦越离家可十年。
<br>
<br>　　卷706_30  「东林寺贯休上人篆隶题诗」黄滔
<br>
<br>　　师名自越彻秦中，秦越难寻师所从。
<br>
<br>　　墨迹两般诗一首，香炉峰下似相逢。
<br>
<br>　　卷706_31  「寓江州李使君」黄滔
<br>
<br>　　使君曾被蝉声苦，每见词文即为愁。
<br>
<br>　　况是楚江鸿到后，可堪西望发孤舟。
<br>
<br>　　卷706_32  「游南寓题」黄滔
<br>
<br>　　江山节被雪霜遗，毒草过秋未拟衰。
<br>
<br>　　天不当时命邹衍，亦将寒律入南吹。
<br>
<br>　　卷706_33  「和同年赵先辈观文」黄滔
<br>
<br>　　玉兔轮中方是树，金鳌顶上别无山。
<br>
<br>　　虽然回首见烟水，事主酬恩难便闲。
<br>
<br>　　卷706_34  「出京别同年」黄滔
<br>
<br>　　一枝仙桂已攀援，归去烟涛浦口村。
<br>
<br>　　虽恨别离还有意，槐花黄日出青门。
<br>
<br>　　卷706_35  「木芙蓉三首」黄滔
<br>
<br>　　黄鸟啼烟二月朝，若教开即牡丹饶。
<br>
<br>　　天嫌青帝恩光盛，留与秋风雪寂寥。
<br>
<br>　　却假青腰女剪成，绿罗囊绽彩霞呈。
<br>
<br>　　谁怜不及黄花菊，只遇陶潜便得名。
<br>
<br>　　须到露寒方有态，为经霜`稍无香。
<br>
<br>　　移根若在秦宫里，多少佳人泣晓妆。
<br>
<br>　　卷706_36  「九日」黄滔
<br>
<br>　　阳数重时阴数残，露浓风硬欲成寒。
<br>
<br>　　莫言黄菊花开晚，独占樽前一日欢。
<br>
<br>　　卷706_37  「夏州道中」黄滔
<br>
<br>　　陇雁南飞河水流，秦城千里忍回头。
<br>
<br>　　征行浑与求名背，九月中旬往夏州。
<br>
<br>　　卷706_38  「经慈州感谢郎中」黄滔
<br>
<br>　　金声乃是古诗流，况有池塘春草俦。
<br>
<br>　　莫遣宣城独垂号，云山彼此谢公游。
<br>
<br>　　卷706_39  「寓题」黄滔
<br>
<br>　　吴中烟水越中山，莫把渔樵谩自宽。
<br>
<br>　　归泛扁舟可容易，五湖高士是抛官。
<br>
<br>　　卷706_40  「寄宋明府」黄滔
<br>
<br>　　北阙秋期南国身，重关烟月五溪云。
<br>
<br>　　风蝉已有数声急，赖在陶家柳下闻。
<br>
<br>　　卷706_41  「灵均」黄滔
<br>
<br>　　莫问灵均昔日游，江篱春尽岸枫秋。
<br>
<br>　　至今此事何人雪，月照楚山湘水流。
<br>
<br>　　卷706_42  「马嵬」黄滔
<br>
<br>　　锦江晴碧剑锋奇，合有千年降圣时。
<br>
<br>　　天意从来知幸蜀，不关胎祸自蛾眉。
<br>
<br>　　卷706_43  「和陈先辈陪陆舍人春日游曲江」黄滔
<br>
<br>　　刘超游召郄诜陪，为忆池亭旧赏来。
<br>
<br>　　红杏花旁见山色，诗成因触鼓声回。
<br>
<br>　　卷706_44  「花」黄滔
<br>
<br>　　莫道颜色如渥丹，莫道馨香过vK兰。
<br>
<br>　　东风吹绽还吹落，明日谁为今日看。
<br>
<br>　　卷706_45  「卷帘」黄滔
<br>
<br>　　绿鬟侍女手纤纤，新捧嫦娥出素蟾。
<br>
<br>　　卫d官高难久立，莫辞双卷水精帘。
<br>
<br>　　卷706_46  「启帐」黄滔
<br>
<br>　　得人憎定绣芙蓉，爱锁嫦娥出月踪。
<br>
<br>　　侍女莫嫌抬素手，拨开珠翠待相逢。
<br>
<br>　　卷706_47  「去扇」黄滔
<br>
<br>　　城上风生蜡炬寒，锦帷开处露翔鸾。
<br>
<br>　　已知秦女升仙态，休把圆轻隔牡丹。
<br>
<br>　　卷706_48  「别后」黄滔
<br>
<br>　　梦里相逢无后期，烟中解杳何之。
<br>
<br>　　亏蟾便是陈宫镜，莫吐清光照别离。
<br>
<br>　　卷706_49  「严陵钓台」黄滔
<br>
<br>　　终向烟霞作野夫，一竿竹不换簪裾。
<br>
<br>　　直钩犹逐熊罴起，独是先生真钓鱼。
<br>
<br>　　卷706_50  「马嵬二首」黄滔
<br>
<br>　　铁马嘶风一渡河，泪珠零便作惊波。
<br>
<br>　　鸣泉亦感上皇意，流下陇头呜咽多。
<br>
<br>　　龙脑移香凤辇留，可能千古永悠悠。
<br>
<br>　　夜台若使香魂在，应作烟花出陇头。
<br>
<br>　　卷706_51  「闰八月」黄滔
<br>
<br>　　无人不爱今年闰，月看中秋两度圆。
<br>
<br>　　唯恐雨师风伯意，至时还夺上楼天。
<br>
<br>　　卷706_52  「奉和翁文尧戏寄」黄滔
<br>
<br>　　掘兰宫里数名郎，好是乘轺出帝乡。
<br>
<br>　　两度还家还未有，别论光彩向冠裳。
<br>
<br>　　卷706_53  「奉和文尧对庭前千叶石榴」黄滔
<br>
<br>　　一朵千英绽晓枝，彩霞堪与别为期。
<br>
<br>　　移根若在芙蓉苑，岂向当年有醒时。
<br>
<br>　　卷706_54  「翁文尧以美疹暂滞令公大王益得异礼观今日…辄成一章」黄滔
<br>
<br>　　滋赋P文侯李盛，终求一袭锦衣难。
<br>
<br>　　如何两度还州里，兼借乡人更剩观。
<br>
<br>　　卷706_55  「赠友人」黄滔
<br>
<br>　　超达陶子性，留琴不设弦。觅句朝忘食，倾杯夜废眠。
<br>
<br>　　爱月影为伴，吟风声自连。听此莺飞谷，心怀迷远川。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
