<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百一十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷三百一十二
<br>
<br>　　卷312_1  「烂柯山四首。最高顶」刘迥
<br>
<br>　　白云引策杖，苔径谁往还。渐见松树偃，时闻鸟声闲。
<br>
<br>　　豁然喧氛尽，独对万重山。
<br>
<br>　　卷312_2  「烂柯山四首。石桥」刘迥
<br>
<br>　　石桥架绝壑，苍翠横鸟道。凭槛云脚下，颓阳日犹蚤。
<br>
<br>　　霓裳倘一遇，千载长不老。
<br>
<br>　　卷312_3  「烂柯山四首。仙人棋」刘迥
<br>
<br>　　灵境偶一寻，洞天碧云上。烂柯有遗迹，羽客何由访。
<br>
<br>　　日暮怅欲还，晴烟满千嶂。
<br>
<br>　　卷312_4  「烂柯山四首。石室二禅师」刘迥
<br>
<br>　　绳床宴坐久，石窟绝行迹。能在人代中，遂将人代隔。
<br>
<br>　　白云风r飞，非欲待归客。
<br>
<br>　　卷312_5  「前年春与独孤常州兄花时为别倏已三年矣…抒情聊以奉寄」李幼卿
<br>
<br>　　近日霜毛一番新，别时芳草两回春。不堪花落花开处，
<br>
<br>　　况是江南江北人。薄宦龙钟心懒慢，故山寥落水[沦。
<br>
<br>　　缘君爱我疵瑕少，愿窃仁风寄老身。
<br>
<br>　　卷312_6  「游烂柯山四首」李幼卿
<br>
<br>　　拂雾理孤策，薄霄眺层岑。迥升烟雾外，豁见天地心。
<br>
<br>　　物象不可及，迟回空咏吟。
<br>
<br>　　巨石何崔嵬，横桥架山顶。傍通日月过，仰望虹霓迥。
<br>
<br>　　圣者开津梁，谁能度兹岭。
<br>
<br>　　二仙自围棋，偶与樵夫会。仙家异人代，俄顷千年外。
<br>
<br>　　笙鹤何时还，仪形尚相对。
<br>
<br>　　石室过云外，二僧俨禅寂。不语对空山，无心向来客。
<br>
<br>　　作礼未及终，忘循旧形迹。
<br>
<br>　　卷312_7  「游烂柯山四首」李深
<br>
<br>　　寻源路不迷，绝顶与云齐。坐引群峰小，平看万木低。
<br>
<br>　　双林春色上，正有子规啼。
<br>
<br>　　嵌空横洞天，磅礴倚崖t.宛如虹势出，可赏不可转。
<br>
<br>　　真兴得津梁，抽簪永游衍。
<br>
<br>　　羽客无姓名，仙棋但闻见。行看负薪客，坐使桑田变。
<br>
<br>　　怀古正怡然，前山早莺啭。
<br>
<br>　　稽首期发蒙，吾师岂无说。安禅即方丈，演法皆寂灭。
<br>
<br>　　鸣磬雨花香，斋堂饭松屑。
<br>
<br>　　卷312_8  「游烂柯山」羊滔
<br>
<br>　　步登春岩里，更上最远山。聊见宇宙阔，遂令身世闲。
<br>
<br>　　清辉赏不尽，高驾何时还。
<br>
<br>　　石梁耸千尽，高盼出林□。亘壑蹑丹虹，排云弄清影。
<br>
<br>　　路期访道客，游衍空井井。
<br>
<br>　　采薪穷冥搜，深路转清映。安知洞天里，偶坐得棋圣。
<br>
<br>　　至今追灵迹，可用陶静性。
<br>
<br>　　沙门何处人，携手俱灭迹。深入不动境，乃知真圆寂。
<br>
<br>　　有时归罗浮，白日见飞锡。
<br>
<br>　　卷312_9  「游烂柯山」薛戎
<br>
<br>　　登岩已寂历，绝顶更i.响像如天近，窥临与世遥。
<br>
<br>　　悠然畅心目，万虑一时销。
<br>
<br>　　圣游本无迹，留此示津梁。架险知何适，遗名但不亡。
<br>
<br>　　只今成佛宇，化度果难量。
<br>
<br>　　二仙行自适，日月徒迁徙。不语寄手谈，无心引樵子。
<br>
<br>　　蒙分一丸药，相偶穷年祀。
<br>
<br>　　仙山习禅处，了知通李释。昔作异时人，今成相对寂。
<br>
<br>　　便是不二门，自生瞻仰意。
<br>
<br>　　卷312_10  「游烂柯山」谢
<br>
<br>　　独凌清景出，下视众山中。云日遥相对，川原无不通。
<br>
<br>　　自致高标末，何心待驭风。
<br>
<br>　　宛演横半规，穹崇翠微上。云扃掩苔石，千古无人赏。
<br>
<br>　　宁知后贤心，登此共来往。
<br>
<br>　　仙弈示樵夫，能言忘归路。因看斧柯烂，孙子发已素。
<br>
<br>　　孰云遗迹久，举意如旦暮。
<br>
<br>　　仙僧会真要，应物常渊默。惟将无住理，转与信人说。
<br>
<br>　　月影清江中，可观不可得。
<br>
<br> 　　由<a href="http://greatart.51.net转换成TXT格式">http://greatart.51.net转换成TXT格式</a>
<br>
<br> 
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
