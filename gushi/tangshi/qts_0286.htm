<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百八十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百八十六
<br>
<br>　　卷286_1  「赠郭驸马（郭令公子暧尚升平公主令于席上成此诗）」李端
<br>
<br>　　青春都尉最风流，二十功成便拜侯。金距斗鸡过上苑，
<br>
<br>　　玉鞭骑马出长楸。熏香荀令偏怜少，傅粉何郎不解愁。
<br>
<br>　　日暮吹箫杨柳陌，路人遥指凤凰楼。
<br>
<br>　　方塘似镜草芊芊，初月如钩未上弦。新开金埒看调马，
<br>
<br>　　旧赐铜山许铸钱。杨柳入楼吹玉笛，芙蓉出水妒花钿。
<br>
<br>　　今朝都尉如相顾，原脱长裾学少年。
<br>
<br>　　卷286_2  「宿淮浦忆司空文明」李端
<br>
<br>　　愁心一倍长离忧，夜思千重恋旧游。秦地故人成远梦，
<br>
<br>　　楚天凉雨在孤舟。诸溪近海潮皆应，独树边淮叶尽流。
<br>
<br>　　别恨转深何处写，前程唯有一登楼。
<br>
<br>　　卷286_3  「送濮阳录事赴忠州」李端
<br>
<br>　　成名不遂双旌远，主印还为一郡雄。赤叶黄花随野岸，
<br>
<br>　　青山白水映江枫。巴人夜语孤舟里，越鸟春啼万壑中。
<br>
<br>　　闻说古书多未校，肯令才子久西东。
<br>
<br>　　卷286_4  「送马尊师（一作送侯道士）」李端
<br>
<br>　　南入商山松路深，石床溪水昼阴阴。云中采药随青节，
<br>
<br>　　洞里耕田映绿林。直上烟霞空举手，回经丘垄自伤心。
<br>
<br>　　武陵花木应长在，愿与渔人更一寻。
<br>
<br>　　卷286_5  「题元注林园」李端
<br>
<br>　　谢家门馆似山林，碧石青苔满树阴。乳鹊眄巢花巷静，
<br>
<br>　　鸣鸠鼓翼竹园深。桔槔转水兼通药，方丈留僧共听琴。
<br>
<br>　　独有野人箕踞惯，过君始得一长吟。
<br>
<br>　　卷286_6  「野寺病居喜卢纶见访」李端
<br>
<br>　　青青麦垄白云阴，古寺无人新草深。乳燕拾泥依古井，
<br>
<br>　　鸣鸠拂羽历花林。千年驳藓明山履，万尺垂萝入水心。
<br>
<br>　　一卧漳滨今欲老，谁知才子忽相寻。
<br>
<br>　　卷286_7  「送皎然上人归山」李端
<br>
<br>　　适来世上岂缘名，适去人间岂为情。古寺山中几日到，
<br>
<br>　　高松月下一僧行。云阴鸟道苔方合，雪映龙潭水更清。
<br>
<br>　　法主欲归须有说，门人流泪厌浮生。
<br>
<br>　　卷286_8  「赠道士」李端
<br>
<br>　　姓氏不书高士传，形神自得逸人风。已传花洞将秦接，
<br>
<br>　　更指茅山与蜀通。懒说岁年齐绛老，甘为乡曲号涪翁。
<br>
<br>　　终朝卖卜无人识，敝服徒行入市中。
<br>
<br>　　卷286_9  「题云际寺准上人房」李端
<br>
<br>　　高僧居处似天台，锡仗铜瓶对绿苔。竹巷雨晴春鸟啭，
<br>
<br>　　山房日午老人来。园中鹿过椒枝动，潭底龙游水沫开。
<br>
<br>　　独夜焚香礼遗像，空林月出始应回。
<br>
<br>　　卷286_10  「山中寄苗员外」李端
<br>
<br>　　鸟鸣花发空山里，衡岳幽人藉草时。既近浅流安笔砚，
<br>
<br>　　还因平石布蓍龟。千寻楚水横琴望。万里秦城带酒思。
<br>
<br>　　闻说潘安方寓直，与君相见渐难期。
<br>
<br>　　卷286_11  「忆故山赠司空曙」李端
<br>
<br>　　汉主金门正召才，马卿多病自迟回。旧山暂别老将至，
<br>
<br>　　芳草欲阑归去来。云在高天风会起，年如流水日长催。
<br>
<br>　　知君素有栖禅意，岁晏蓬门迟尔开。
<br>
<br>　　卷286_12  「闲园即事赠考功王员外」李端
<br>
<br>　　南陌晴云稍变霞，东风动柳水纹斜。园林带雪潜生草，
<br>
<br>　　桃李虽春未有花。幸接上宾登郑驿，羞为长女似黄家。
<br>
<br>　　今朝一望还成暮，欲别芳菲恋岁华。
<br>
<br>　　卷286_13  「寄庐山真上人」李端
<br>
<br>　　高僧无迹本难寻，更得禅行去转深。青草湖中看五老，
<br>
<br>　　白云山上宿双林。月明潭色澄空性，夜静猿声证道心。
<br>
<br>　　更说谢公南座好，烟萝到地几重阴。
<br>
<br>　　卷286_14  「题觉公新兰若」李端
<br>
<br>　　头白禅师何处还，独开兰若树林间。鬼因巫祝传移社，
<br>
<br>　　神见天人请施山。猛虎听经金磬动，猕猴献蜜雪窗闲。
<br>
<br>　　新斋结誓如相许，愿与雷宗永闭关。
<br>
<br>　　卷286_15  「赠道者」李端
<br>
<br>　　窗中忽有鹤飞声，方士因知道欲成。来取图书安枕里，
<br>
<br>　　便驱鸡犬向山行。花开深洞仙门小，路过悬桥羽节轻。
<br>
<br>　　送客自伤身易老，不知何处待先生。
<br>
<br>　　卷286_16  「代弃妇答贾客（一作妾薄命）」李端
<br>
<br>　　玉垒城边争走马，铜L市里共乘舟。鸣环动恩无尽，
<br>
<br>　　掩袖低巾泪不流。畴昔将歌邀客醉，如今欲舞对君羞。
<br>
<br>　　忍怀贱妾平生曲，独上襄阳旧酒楼。
<br>
<br>　　卷286_17  「和李舍人直中书对月见寄」李端
<br>
<br>　　名卿步月正淹留，上客裁诗怨别游。素魄近成班女扇，
<br>
<br>　　清光远似庾公楼。婵娟更称凭高望，皎洁能传自古愁。
<br>
<br>　　盈手入怀皆不见，阳春曲丽转难酬。
<br>
<br>　　卷286_18  「卧病闻吉中孚拜官寄元秘书昆季」李端
<br>
<br>　　汉家采使不求声，自慰文章道欲行。毛遂登门虽异赏，
<br>
<br>　　韩非入传滥齐名。云归暂爱青山出，客去还愁白发生。
<br>
<br>　　年少奉亲皆愿达，敢将心事向玄成。
<br>
<br>　　卷286_19  「江上逢柳中庸」李端
<br>
<br>　　旧住衡山曾夜归，见君江客忆荆扉。星沉岭上人行早，
<br>
<br>　　月过湖西鹤唳稀。弱竹万株频碍帻，新泉数步一褰衣。
<br>
<br>　　今来唯有禅心在，乡路翻成向翠微。
<br>
<br>　　卷286_20  「戏赠韩判官绅卿」李端
<br>
<br>　　少寻道士居嵩岭，晚事高僧住沃洲。齿发未知何处老，
<br>
<br>　　身名且被外人愁。欲随山水居茅洞，已有田园在虎丘。
<br>
<br>　　独怪子猷缘掌马，雪时不肯更乘舟。
<br>
<br>　　卷286_21  「送周长史」李端
<br>
<br>　　青枫树里宣城郡，独佐诸侯上板桥。江客亦能传好信，
<br>
<br>　　山僧多解说南朝。云阴出浦看帆小，草色连天见雁遥。
<br>
<br>　　别有空园落桃杏，知将丝组系兰桡。
<br>
<br>　　卷286_22  「题故将军庄」李端
<br>
<br>　　曾将数骑过桑干，遥对单于饬马鞍。塞北征儿谙用剑，
<br>
<br>　　关西宿将许登坛。田园芜没归耕晚，弓箭开离出猎难。
<br>
<br>　　唯有老身如刻画，犹期圣主解衣看。
<br>
<br>　　卷286_23  「夜投丰德寺谒海上人（一作卢纶诗）」李端
<br>
<br>　　半夜中峰有磬声，偶寻樵者问山名。上方月晓闻僧语，
<br>
<br>　　下界林疏见客行。野鹤巢边松最老，毒龙潜处水偏清。
<br>
<br>　　愿得远山知姓字，焚香洗钵过馀生。
<br>
<br>　　卷286_24  「塞上（一作卢纶诗，题作从军行）」李端
<br>
<br>　　二十在边城，军中得勇名。卷旗收败马，占碛拥残兵。
<br>
<br>　　覆阵乌鸢起，烧山草木明。塞闲思远猎，师老厌分营。
<br>
<br>　　雪岭无人迹，冰河足雁声。李陵甘此没，惆怅汉公卿。
<br>
<br>　　卷286_25  「送彭将军云中觐兄」李端
<br>
<br>　　闻说苍鹰守，今朝欲下鞲。因令白马将，兼道觅封侯。
<br>
<br>　　略地关山冷，防河雨雪稠。翻弓骋猿臂，承箭惜貂裘。
<br>
<br>　　设伏军谋密，坑降塞邑愁。报恩唯有死，莫使汉家羞。
<br>
<br>　　卷286_26  「奉赠苗员外」李端
<br>
<br>　　朱户敞高扉，青槐碍落晖。八龙承庆重，三虎递朝归。
<br>
<br>　　坐竹人声绝，横琴鸟语稀。花惭潘岳貌，年称老莱衣。
<br>
<br>　　叶暗新樱熟，丝长粉蝶飞。应怜鲁儒贱，空与故山违。
<br>
<br>　　卷286_27  「酬丘拱外甥览余旧文见寄」李端
<br>
<br>　　丘迟本才子，始冠即周旋。舅乏郄鉴爱，君如卫d贤。
<br>
<br>　　礼将金友等，情向玉人偏。鄙俗那劳似，龙钟却要怜。
<br>
<br>　　投砖聊取笑，赠绮一何妍。野坐临黄菊，溪行踏绿钱。
<br>
<br>　　岩高云反下，洞黑水潜穿。僻岭猿偷栗，枯池雁唼莲。
<br>
<br>　　身居霞外寺，思发月明田。犹恨萦尘网，昏昏过岁年。
<br>
<br>　　卷286_28  「赠岐山姜明府」李端
<br>
<br>　　昨夜闻山雨，归心便似迟。几回惊叶落，即到白头时。
<br>
<br>　　雁影将魂去，虫声与泪期。马卿兼病老，宋玉对秋悲。
<br>
<br>　　谢客才为别，陶公已见思。非关口腹累，自是雪霜姿。
<br>
<br>　　酿酒栽黄菊，炊粳折绿葵。山河方入望，风日正宜诗。
<br>
<br>　　牧竖寒骑马，边烽晚立旗。兰凋犹有气，柳脆不成丝。
<br>
<br>　　别后如相问，高僧知所之。
<br>
<br>　　卷286_29  「下第上薛侍郎」李端
<br>
<br>　　蓬荜春风起，开帘却自悲。如何飘梗处，又到采兰时。
<br>
<br>　　明镜方重照，微诚寄一辞。家贫求禄早，身贱报恩迟。
<br>
<br>　　幸得皮存矣，须劳翼长之。铭肌非厚答，肉骨是前期。
<br>
<br>　　纵觉新人好，宁忘旧主疑。终惭太丘道，不为小生私。
<br>
<br>　　卷286_30  「奉和秘书元丞杪秋忆终南旧居」李端
<br>
<br>　　高门有才子，能履古人踪。白社陶元亮，青云阮仲容。
<br>
<br>　　田园忽归去，车马杳难逢。废巷临秋水，支颐向暮峰。
<br>
<br>　　行鱼避杨柳，惊鸭触芙蓉。石窦红泉细，山桥紫菜重。
<br>
<br>　　凤雏终食竹，鹤侣暂巢松。愿接烟霞赏，羁离计不从。
<br>
<br>　　卷286_31  「送归中丞使新罗（一作李益诗）」李端
<br>
<br>　　东望扶桑日，何年是到时。片帆通雨露，积水隔华夷。
<br>
<br>　　浩淼风来远，虚冥鸟去迟。长波静云月，孤岛宿旌旗。
<br>
<br>　　别叶传秋意，回潮动客思。沧溟无旧路，何处问前期。
<br>
<br>　　卷286_32  「暮春寻终南柳处士」李端
<br>
<br>　　庞眉一居士，鹑服隐尧时。种豆初成亩，还丹旧日师。
<br>
<br>　　入溪花径远，向岭鸟行迟。紫葛垂苔壁，青菰映柳丝。
<br>
<br>　　偶来尘外事，暂与素心期。终恨游春客，同为岁月悲。
<br>
<br>　　卷286_33  「雪夜寻太白道士」李端
<br>
<br>　　雪路夜朦胧，寻师杏树东。石坛连竹静，醮火照山红。
<br>
<br>　　再拜开金，焚香使玉童。蓬瀛三岛至，天地一壶通。
<br>
<br>　　别客曾留药，逢舟或借风。出游居鹤上，避祸入羊中。
<br>
<br>　　过洞偏回首，登门未发蒙。桑田如可见，沧海几时空。
<br>
<br>　　卷286_34  「得山中道友书寄苗钱二员外」李端
<br>
<br>　　有谋皆R轲，非病亦迟回。壮志年年减，驰晖日日催。
<br>
<br>　　还山不及伴，到阙又无媒。高卧成长策，微官称下才。
<br>
<br>　　诗人识何谢，居士别宗雷。迹向尘中隐，书从谷口来。
<br>
<br>　　药栏遭鹿践，涧户被猿开。野鹤巢云窦，游龟上水苔。
<br>
<br>　　新欢追易失，故思渺难裁。自有归期在，劳君示劫灰。
<br>
<br>　　卷286_35  「酬前驾部员外郎苗发」李端
<br>
<br>　　马融方值校，阅简复持铅。素业高风继，青春壮思全。
<br>
<br>　　论文多在夜，宿寺不虚年。自署区中职，同荒郭外田。
<br>
<br>　　山邻三径绝，野意八行传。煮玉矜新法，留符识旧仙。
<br>
<br>　　涵苔溪溜浅，摇浪竹桥悬。复洞潜栖燕，疏杨半翳蝉。
<br>
<br>　　咏歌虽有和，云锦独成妍。应以冯唐老，相讥示此篇。
<br>
<br>　　卷286_36  「宿荐福寺东池有怀故园因寄元校书」李端
<br>
<br>　　暮雨风吹尽，东池一夜凉。伏流回弱荇，明月入垂杨。
<br>
<br>　　石竹闲开碧，蔷薇暗吐黄。倚琴看鹤舞，摇扇引桐香。
<br>
<br>　　旧笋方辞箨，新莲未满房。林幽花晚发，地远草先长。
<br>
<br>　　抚枕愁华鬓，凭栏想故乡。露馀清汉直，云卷白榆行。
<br>
<br>　　惊鹊仍依树，游鱼不过梁。系舟偏忆戴，炊黍愿期张。
<br>
<br>　　末路还思借，前恩讵敢忘。从来叔夜懒，非是接舆狂。
<br>
<br>　　众病婴公干，群忧集孝璋。惭将多误曲，今日献周郎。
<br>
<br>　　卷286_37  「送王副使还并州」李端
<br>
<br>　　并州近胡地，此去事风沙。铁马垂金络，貂裘犯雪花。
<br>
<br>　　曾持两郡印，多比五侯家。继世新恩厚，从军旧国赊。
<br>
<br>　　戍烟千里直，边雁一行斜。想到清油幕，长谋出左车。
<br>
<br>　　卷286_38  「晚春过夏侯校书值其沉醉戏赠」李端
<br>
<br>　　欹冠枕如意，独寝落花前。姚馥清时醉，边韶白日眠。
<br>
<br>　　曝T还当屋，张幕便成天。谒客唯题凤，偷儿欲觇毡。
<br>
<br>　　失杯犹离席，坠履反登筵。本是墙东隐，今为瓮下仙。
<br>
<br>　　卧龙髯乍磔，栖蝶腹何便。阮籍供琴韵，陶潜馀秫田。
<br>
<br>　　人逢毂阳望，春似永和年。顾我非工饮，期君行见怜。
<br>
<br>　　尝知渴羌好，亦觉醉胡贤。炙熟樽方竭，车回辖且全。
<br>
<br>　　e风仍作雨，洒地即成泉。自鄙新丰过，迟回惜十年。
<br>
<br>　　卷286_39  「哭张南史因寄南史侄叔宗」李端
<br>
<br>　　争路忽摧车，沈钩未得鱼。结交唯我少，丧旧自君初。
<br>
<br>　　谏草文难似，围棋智不如。仲宣新有赋，叔夜近无书。
<br>
<br>　　地闭滕公宅，山荒谢客庐。歼良从此恨，福善竟成虚。
<br>
<br>　　酿酒多同醉，烹鸡或取馀。阮咸虽永别，岂共仲容疏。
<br>
<br>　　卷286_40  「长安感事呈卢纶」李端
<br>
<br>　　十五事文翰，大儿轻孔融。长裾游邸第，笑傲五侯中。
<br>
<br>　　谏猎一朝寝，论边素未工。蹉跎潘鬓至，蹭蹬阮途穷。
<br>
<br>　　贷布怜宁与，无金命未通。王陵固似戆，郭最遂非雄。
<br>
<br>　　敛板辞群彦，回车访老农。咏诗怀洛下，送客忆山东。
<br>
<br>　　沈病魂神浊，清斋思虑空。羸将卫d比，冷共邺侯同。
<br>
<br>　　草舍才遮雨，荆窗不碍风。梨教通子守，酒是远师供。
<br>
<br>　　扪虱欣时泰，迎猫达岁丰。原门唯有席，井饮但加葱。
<br>
<br>　　少壮矜齐德，高年觉宋聋。寓书先论懒，读易反求蒙。
<br>
<br>　　昔慕能鸣雁，今怜半死桐。秉心犹似矢，搔首忽如蓬。
<br>
<br>　　赤叶翻藤架，黄花盖菊丛。聊将呈匠伯，今已学愚公。
<br>
<br>　　卷286_41  「游终南山因寄苏奉礼士尊师苗员外」李端
<br>
<br>　　半岭逢仙驾，清晨独采芝。壶中开白日，雾里卷朱纭
<br>
<br>　　猿鸟知归路，松萝见会时。鸡声传洞远，鹤语报家迟。
<br>
<br>　　童子闲驱石，樵夫乐看棋。依稀醉后拜，恍惚梦中辞。
<br>
<br>　　海上终难接，人间益自疑。风尘甘独老，山水但相思。
<br>
<br>　　愿得烧丹诀，流沙永待师。
<br>
<br>　　卷286_42  「长安书事寄卢纶」李端
<br>
<br>　　弱冠家庐岳，从师岁月深。翻同老夫见，殊寡少年心。
<br>
<br>　　及此时方晏，因之名亦沈。趋途非要路，避事乐空林。
<br>
<br>　　素业在山下，青泉当树阴。交游有凋丧，离别代追寻。
<br>
<br>　　向秀初闻笛，钟期久罢琴。残愁犹满貌，馀泪可沾襟。
<br>
<br>　　勿以朱颜好，而忘白发侵。终期入灵洞，相与炼黄金。
<br>
<br>　　卷286_43  「送郭良辅下第东归」李端
<br>
<br>　　献策不得意，驰车东出秦。暮年千里客，落日万家春。
<br>
<br>　　卷286_44  「妾薄命」李端
<br>
<br>　　自从君弃妾，憔悴不羞人。唯馀坏粉泪，未免映衫匀。
<br>
<br>　　卷286_45  「送┥先擞未骸估疃
<br>
<br>　　独将支遁去，欲往戴J家。晴野人临水，春山树发花。
<br>
<br>　　卷286_46  「晦日同苗员外游曲江」李端
<br>
<br>　　晦日同携手，临流一望春。可怜杨柳陌，愁杀故乡人。
<br>
<br>　　卷286_47  「溪行逢雨与柳中庸」李端
<br>
<br>　　日落众山昏，萧萧暮雨繁。那堪两处宿，共听一声猿。
<br>
<br>　　卷286_48  「和张尹忆东篱菊」李端
<br>
<br>　　传书报刘尹，何事忆陶家。若为篱边菊，山中有此花。
<br>
<br>　　卷286_49  「幽居作」李端
<br>
<br>　　山舍千年树，江亭万里云。回潮迎伍相，骤雨送湘君。
<br>
<br>　　卷286_50  「题云际寺┥先斯试骸估疃
<br>
<br>　　白发匆匆色，青山草草心。远公仍下世，从此别东林。
<br>
<br>　　卷286_51  「观邻老栽松」李端
<br>
<br>　　虽过老人宅，不解老人心。何事残阳里，栽松欲待阴。
<br>
<br>　　卷286_52  「赠胡居士」李端
<br>
<br>　　孔融过五十，海内故人稀。相府恩犹在，知君未拂衣。
<br>
<br>　　卷286_53  「荐福寺送元伟」李端
<br>
<br>　　送客攀花后，寻僧坐竹时。明朝莫回望，青草马行迟。
<br>
<br>　　卷286_54  「哭苗垂（一作过故友墓）」李端
<br>
<br>　　旧友无由见，孤坟草欲长。月斜邻笛尽，车马出山阳。
<br>
<br>　　卷286_55  「客行赠冯著」李端
<br>
<br>　　旅行虽别路，日暮各思归。欲下今朝泪，知君亦湿衣。
<br>
<br>　　卷286_56  「芜城（一作芜城怀古）」李端
<br>
<br>　　风吹城上树，草没城边路。城里月明时，精灵自来去。
<br>
<br>　　卷286_57  「赠山中老人」李端
<br>
<br>　　白首独一身，青山为四邻。虽行故乡陌，不见故乡人。
<br>
<br>　　卷286_58  「拜新月（一作耿诗）」李端
<br>
<br>　　开帘见新月，便即下阶拜。细语人不闻，北风吹裙带。
<br>
<br>　　卷286_59  「听筝」李端
<br>
<br>　　鸣筝金粟柱，素手玉房前。欲得周郎顾，时时误拂弦。
<br>
<br>　　卷286_60  「赠何兆」李端
<br>
<br>　　文章似扬马，风骨又清羸。江汉君犹在，英灵信未衰。
<br>
<br>　　卷286_61  「同司空文明过坚上人故院（一作过坚上人影堂逢司空曙）」李端
<br>
<br>　　我与雷居士，平生事远公。无人知是旧，共到影堂中。
<br>
<br>　　卷286_62  「杂诗」李端
<br>
<br>　　主第辞高饮，石家赴宵会。金谷走车来，玉人骑马待。
<br>
<br>　　卷286_63  「感兴」李端
<br>
<br>　　香炉最高顶，中有高人住。日暮下山来，月明上山去。
<br>
<br>　　卷286_64  「问张山人疾」李端
<br>
<br>　　先生沈病意何如，蓬艾门前客转疏。
<br>
<br>　　不见领徒过绛帐，唯闻与婢削丹书。
<br>
<br>　　卷286_65  「江上送客」李端
<br>
<br>　　故人南去汉江阴，秋雨萧萧云梦深。
<br>
<br>　　江上见人应下泪，由来远客易伤心。
<br>
<br>　　卷286_66  「闺情」李端
<br>
<br>　　月落星稀天欲明，孤灯未灭梦难成。
<br>
<br>　　披衣更向门前望，不忿朝来鹊喜声。
<br>
<br>　　卷286_67  「送刘侍郎」李端
<br>
<br>　　几人同去谢宣城，未及酬恩隔死生。
<br>
<br>　　唯有夜猿知客恨，峄阳溪路第三声。
<br>
<br>　　卷286_68  「重送郑宥归蜀因寄何兆」李端
<br>
<br>　　黄花西上路何如，青壁连天雁亦疏。
<br>
<br>　　为报长卿休涤器，汉家思见茂陵书。
<br>
<br>　　卷286_69  「宿石涧店闻妇人哭」李端
<br>
<br>　　山店门前一妇人，哀哀夜哭向秋云。
<br>
<br>　　自说夫因征战死，朝来逢著旧将军。
<br>
<br>　　卷286_70  「与道者别」李端
<br>
<br>　　闻说沧溟今已浅，何当白鹤更归来。
<br>
<br>　　旧师唯有先生在，忍见门人掩泪回。
<br>
<br>　　卷286_71  「长门怨（一作长信宫）」李端
<br>
<br>　　金壶漏尽禁门开，飞燕昭阳侍寝回。
<br>
<br>　　随分独眠秋殿里，遥闻语笑自天来。
<br>
<br>　　卷286_72  「忆友怀野寺旧居（一作答司空文明怀野寺旧居）」李端
<br>
<br>　　自嫌野性共人疏，忆向西林更结庐。
<br>
<br>　　寄谢山阴许都讲，昨来频得远公书。
<br>
<br>　　卷286_73  「听夜雨寄卢纶」李端
<br>
<br>　　暮雨萧条过凤城，霏霏飒飒重还轻。
<br>
<br>　　闻君此夜东林宿，听得荷池几番声。
<br>
<br>　　卷286_74  「昭君词」李端
<br>
<br>　　李陵初送子卿回，汉月明时惆怅来。
<br>
<br>　　忆著长安旧游处，千门万户玉楼台。
<br>
<br>　　卷286_75  「春晚游鹤林寺寄使府诸公」李端
<br>
<br>　　野寺寻春花已迟，背岩惟有两三枝。
<br>
<br>　　明朝携酒犹堪醉，为报春风且莫吹。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
