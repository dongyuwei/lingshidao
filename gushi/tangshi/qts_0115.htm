<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百一十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百一十五
<br>
<br>　　卷115_1  「和户部杨员外伯成寓直」李~
<br>
<br>　　落日弥纶地，公才画省郎。词惊起草笔，坐引护衣香。
<br>
<br>　　双阙天河近，千门夕漏长。遥知台上宿，不独有文强。
<br>
<br>　　卷115_2  「同望幸新亭赐钱公宴」李~
<br>
<br>　　感梦通玄化，覃恩降紫宸。赐钱开汉府，分帛醉尧人。
<br>
<br>　　地隔朝宗庆，亭临卜洛新。行看广云雨，二月次东巡。
<br>
<br>　　卷115_3  「奉和圣制从蓬莱向兴庆阁道中留春雨中春望之作应制」李~
<br>
<br>　　别馆春还淑气催，三宫路转凤凰台。云飞北阙轻阴散，
<br>
<br>　　雨歇南山积翠来。御柳遥随天仗发，林花不待晓风开。
<br>
<br>　　已知圣泽深无限，更喜年芳入睿才。
<br>
<br>　　卷115_4  「铜雀妓」李邕
<br>
<br>　　西陵望何及，弦管徒在兹。谁言死者乐，但令生者悲。
<br>
<br>　　丈夫有馀志，儿女焉足私。扰扰多俗情，投迹互相师。
<br>
<br>　　直节岂感激，荒淫乃凄其。颍水有许由，西山有伯夷。
<br>
<br>　　颂声何寥寥，唯闻铜雀诗。君举良未易，永为后代嗤。
<br>
<br>　　卷115_5  「咏云」李邕
<br>
<br>　　彩云惊岁晚，缭绕孤山头。散作五般色，凝为一段愁。
<br>
<br>　　影虽沉涧底，形在天际游。风动必飞去，不应长此留。
<br>
<br>　　卷115_6  「登历下古城员外孙新亭」李邕
<br>
<br>　　吾宗固神秀，体物写谋长。形制开古迹，曾冰延乐方。
<br>
<br>　　太山雄地理，巨壑眇云庄。高兴汩烦促，永怀清典常。
<br>
<br>　　含弘知四大，出入见三光。负郭喜粳稻，安时歌吉祥。
<br>
<br>　　卷115_7  「奉和初春幸太平公主南庄应制」李邕
<br>
<br>　　传闻银汉支机石，复见金舆出紫微。织女桥边乌鹊起，
<br>
<br>　　仙人楼上凤凰飞。流风入座飘歌扇，瀑水侵阶溅舞衣。
<br>
<br>　　今日还同犯牛斗，乘槎共逐海潮归。
<br>
<br>　　卷115_8  「奉使登终南山」王湾
<br>
<br>　　常爱南山游，因而尽原隰。数朝至林岭，百仞登嵬岌。
<br>
<br>　　石壮马径穷，苔色步缘入。物奇春状改，气远天香集。
<br>
<br>　　虚洞策杖鸣，低云拂衣湿。倚岩见庐舍，入户欣拜揖。
<br>
<br>　　问性矜勤劳，示心教澄习。玉英时共饭，芝草为余拾。
<br>
<br>　　境绝人不行，潭深鸟空立。一乘从此授，九转兼是给。
<br>
<br>　　辞处若轻飞，憩来唯吐吸。闲襟超已胜，回路倏而及。
<br>
<br>　　烟色松上深，水流山下急。渐平逢车骑，向晚睨城邑。
<br>
<br>　　峰在野趣繁，尘飘宦情涩。辛苦久为吏，劳生何妄执。
<br>
<br>　　日暮怀此山，悠然赋斯什。
<br>
<br>　　卷115_9  「晚夏马嵬卿叔池亭即事寄京都一二知己」王湾
<br>
<br>　　忝职畿甸淹，滥陪时俊后。才轻策疲劣，势薄常驱走。
<br>
<br>　　牵役劳风尘，秉心在岩薮。宗贤开别业，形胜代希偶。
<br>
<br>　　竹绕清渭滨，泉流白渠口。逡巡期赏会，挥忽变星斗。
<br>
<br>　　逮此乘务闲，因而访幽叟。入来殊景物，行复洗纷垢。
<br>
<br>　　林静秋色多，潭深月光厚。盛香莲近拆，新味瓜初剖。
<br>
<br>　　滞拙怀隐沦，书之寄良友。
<br>
<br>　　卷115_10  「丽正殿赐宴同勒天前烟年四韵应制」王湾
<br>
<br>　　金殿忝陪贤，琼羞忽降天。鼎罗仙掖里，觞拜琐闱前。
<br>
<br>　　院逼青霄路，厨和紫禁烟。酒酣空忭舞，何以答昌年。
<br>
<br>　　卷115_11  「奉和贺监林月清酌」王湾
<br>
<br>　　华月当秋满，朝英假兴同。净林新霁入，规院小凉通。
<br>
<br>　　碎影行筵里，摇花落酒中。消宵凝爽意，并此助文雄。
<br>
<br>　　卷115_12  「次北固山下」王湾
<br>
<br>　　客路青山外，行舟绿水前。潮平两岸阔，风正一帆悬。
<br>
<br>　　海日生残夜，江春入旧年。乡书何处达，归雁洛阳边。
<br>
<br>　　卷115_13  「观o筝（一作祖咏诗）」王湾
<br>
<br>　　虚室有秦筝，筝新月复清。弦多弄委曲，柱促语分明。
<br>
<br>　　晓怨凝繁手，春娇入曼声。近来唯此乐，传得美人情。
<br>
<br>　　卷115_14  「晚春诣苏州敬赠武员外」王湾
<br>
<br>　　苏台忆季常，飞棹历江乡。持此功曹掾，初离华省郎。
<br>
<br>　　贵门生礼乐，明代秉文章。嘉郡位先进，鸿儒名重扬。
<br>
<br>　　爰从姻娅贬，岂失忠信防。万里行骥足，十年暌凤翔。
<br>
<br>　　回迁翊元圣，入拜伫惟良。别业对南浦，群书满北堂。
<br>
<br>　　意深投辖盛，才重接筵光。陋学叨铅简，弱龄许翰场。
<br>
<br>　　神驰劳旧国，颜展别殊方。际晓杂氛散，残春众物芳。
<br>
<br>　　烟和疏树满，雨续小G长。旅拙感成慰，通贤顾不忘。
<br>
<br>　　从来琴曲罢，开匣为君张。
<br>
<br>　　卷115_15  「秋夜寓直即事怀赠萧令公裴侍郎兼通简南省诸友人」王湾
<br>
<br>　　圣主万年兴，贤臣数载升。古灵传岳秀，宏量禀川澄。
<br>
<br>　　畿甸举长策，风霜秉直绳。出车遥俗震，登阁满朝称。
<br>
<br>　　赋简流亡辑，农安政理凭。还家新长幼，巡垄旧沟塍。
<br>
<br>　　忠梗大勋立，寰瀛堕业惩。焚香兼御史，悬镜委中丞。
<br>
<br>　　隼当朝立，台骢发郡乘。司徒汉家重，国典颍川征。
<br>
<br>　　云路俄平入，台阶忽上凌。秉钧调造化，宣慰黎A.
<br>
<br>　　金省方秋作，瑶轩直夜凭。中书赠陈准，右相简王陵。
<br>
<br>　　三杰贤更穆，百僚欢且兢。摇怀及宾友，计曲辨淄渑。
<br>
<br>　　阊阖暝阴散，钩陈爽气凝。月深宫树转，河近禁楼冰。
<br>
<br>　　卑吏夙驱策，微涓效斗升。望麾宵继火，书板曙怀蒸。
<br>
<br>　　彼此虽流盼，规模转服膺。惠将霄汉隔，劳或岁时矜。
<br>
<br>　　位重恩宁滥，才轻慑不胜。林峦甘独往，疵贱苦相仍。
<br>
<br>　　敢忘衔花雀，思同附骥蝇。平生逐鸟雀，何日嗣苍鹰。
<br>
<br>　　卷115_16  「哭补阙亡友綦毋学士」王湾
<br>
<br>　　明代资多士，儒林得异才。书从金殿出，人向玉墀来。
<br>
<br>　　词学张平子，风仪褚彦回。崇仪希上德，近侍接元台。
<br>
<br>　　曩契心期早，今游宴赏陪。屡迁君擢桂，分尉我从梅。
<br>
<br>　　忽遇乘轺客，云倾构厦材。泣为洹水化，叹作泰山颓。
<br>
<br>　　冀善初将慰，寻言半始猜。位联情易感，交密痛难裁。
<br>
<br>　　远日寒旌暗，长风古挽哀。寰中无旧业，行处有新苔。
<br>
<br>　　反哭魂犹寄，终丧子尚孩。葬田门吏给，坟木路人栽。
<br>
<br>　　遽泄悲成往，俄传宠令回。玄经贻石室，朱绂耀泉台。
<br>
<br>　　地古春长闭，天明夜不开。登山一临哭，挥泪满蒿莱。
<br>
<br>　　卷115_17  「闰月七日织女」王湾
<br>
<br>　　耿耿曙河微，神仙此夜稀。今年七月闰，应得两回归。
<br>
<br>　　卷115_18  「句」王湾
<br>
<br>　　月华照杵空随妾，风响传砧不到君。（见《河岳英灵集》）
<br>
<br>　　卷115_19  「应诏赋得除夜（一作王N诗）」史青
<br>
<br>　　今岁今宵尽，明年明日催。寒随一夜去，春逐五更来。
<br>
<br>　　气色空中改，容颜暗里回。风光人不觉，已著后园梅。
<br>
<br>　　卷115_20  「汴堤柳（一本作题河边枯柳）」王泠然
<br>
<br>　　隋家天子忆扬州，厌坐深宫傍海游。穿地凿山开御路，
<br>
<br>　　鸣笳叠鼓泛清流。流从巩北分河口，直到淮南种官柳。
<br>
<br>　　功成力尽人旋亡，代谢年移树空有。当时彩女侍君王，
<br>
<br>　　绣帐旌门对柳行。青叶交垂连幔色，白花飞度染衣香。
<br>
<br>　　今日摧残何用道，数里曾无一枝好。驿骑征帆损更多，
<br>
<br>　　山精野魅藏应老。凉风八月露为霜，日夜孤舟入帝乡。
<br>
<br>　　河畔时时闻木落，客中无不泪沾裳。
<br>
<br>　　卷115_21  「夜光篇」王泠然
<br>
<br>　　游人夜到汝阳间，夜色冥鞑唤庋铡Ｋ家暗起寒山烧，
<br>
<br>　　因此明中得见山。山头山下须臾满，历险缘深无暂断。
<br>
<br>　　焦声散著群树鸣，炎气傍林一川暖。是时西北多海风，
<br>
<br>　　吹上连天光更雄。浊烟熏月黑，高艳k云红。
<br>
<br>　　初谓炼丹仙灶里，还疑铸剑神G中。划为飞电来照物，
<br>
<br>　　乍作流星并上空。西山无草光已灭，东顶荧荧犹未绝。
<br>
<br>　　沸汤空谷数道水，融盖阴崖几年雪。两京贫病若为居，
<br>
<br>　　四壁皆成凿照馀。未得贵游同秉烛，唯将半影借披书。
<br>
<br>　　卷115_22  「古木卧平沙」王泠然
<br>
<br>　　古木卧平沙，摧残岁月赊。有根横水石，无叶拂烟霞。
<br>
<br>　　春至苔为叶，冬来雪作花。不逢星汉使，谁辨是灵槎。
<br>
<br>　　卷115_23  「淮南寄舍弟」王泠然
<br>
<br>　　昔予从不调，经岁旅淮源。念尔长相失，何时返故园。
<br>
<br>　　寄书迷处所，分袂隔凉温。远道俱为客，他乡共在原。
<br>
<br>　　归情春伴雁，愁泣夜随猿。愧见高堂上，朝朝独倚门。
<br>
<br>　　卷115_24  「句」王泠然
<br>
<br>　　林欺童子，山精试老僧。（《山寺》）
<br>
<br>　　陈兵剑阁山将动，饮马珠江水不流。（咏八阵图送人）
<br>
<br>　　官微思倚玉，文浅怯投珠。（《赠张公子协律》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
