<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百六十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百六十二
<br>
<br>　　卷562_1  「早春」刘威
<br>
<br>　　晓来庭户外，草树似依依。一夜东风起，万山春色归。
<br>
<br>　　冰消泉派动，日暖露珠。已酝看花酒，娇莺莫预飞。
<br>
<br>　　卷562_2  「伤春感怀」刘威
<br>
<br>　　花飞惜不得，年长更堪悲。春尽有归日，老来无去时。
<br>
<br>　　风前千片雪，镜里数茎丝。肠断青山暮，独攀杨柳枝。
<br>
<br>　　卷562_3  「闰三月」刘威
<br>
<br>　　三年皆一闰，此闰胜常时。莫怪花开晚，都缘春尽迟。
<br>
<br>　　节分炎气近，律应蕙风移。梦得成胡蝶，芳菲幸不遗。
<br>
<br>　　卷562_4  「早秋游湖上亭」刘威
<br>
<br>　　危亭秋尚早，野思已无穷。竹叶一尊酒，荷香四座风。
<br>
<br>　　晓烟孤屿外，归鸟夕阳中。渐爱湖光冷，移舟月满空。
<br>
<br>　　卷562_5  「宿渔家」刘威
<br>
<br>　　竹屋清江上，风烟四五家。水园分芰叶，邻界认芦花。
<br>
<br>　　雨到鱼翻浪，洲回鸟傍沙。月明何处去，片片席帆斜。
<br>
<br>　　卷562_6  「旅中早秋」刘威
<br>
<br>　　金威生止水，爽气遍遥空。草色萧条路，槐花零落风。
<br>
<br>　　夜来万里月，觉后一声鸿。莫问前程事，飒然沙上蓬。
<br>
<br>　　卷562_7  「早秋西归有怀」刘威
<br>
<br>　　求归方有计，惜别更堪愁。上马江城暮，出郊山戍秋。
<br>
<br>　　暗销何限事，白尽去年头。莫怪频惆怅，异乡难再游。
<br>
<br>　　卷562_8  「冬夜旅怀」刘威
<br>
<br>　　寒窗危竹枕，月过半床阴。嫩叶不归梦，晴虫成苦吟。
<br>
<br>　　酒无通夜力，事满五更心。寂寞谁相似，残灯与素琴。
<br>
<br>　　卷562_9  「塞上作」刘威
<br>
<br>　　萧萧陇水侧，落日客愁中。古塞一声笛，长沙千里风。
<br>
<br>　　鸟无栖息处，人爱战争功。数夜城头月，弯弯如引弓。
<br>
<br>　　卷562_10  「秋日寄陈景孚秀才」刘威
<br>
<br>　　征车日已远，物候尚凄凄。风叶青桐落，露花红槿低。
<br>
<br>　　心随秦国远，梦到楚山迷。却恨衔芦雁，秋飞不向西。
<br>
<br>　　卷562_11  「冬日送友人西归」刘威
<br>
<br>　　北风吹别思，杳杳度云山。满望是归处，一生犹未闲。
<br>
<br>　　知音方见誉，浮宦久相关。空有心如月，同居千里还。
<br>
<br>　　卷562_12  「感寓」刘威
<br>
<br>　　海竭山移岁月深，分明齐得世人心。颜回徒恨少成古，
<br>
<br>　　彭祖何曾老至今。须向道中平贵贱，还从限内任浮沉。
<br>
<br>　　他年免似骊山鬼，信有蓬莱不可寻。
<br>
<br>　　卷562_13  「七夕」刘威
<br>
<br>　　乌鹊桥成上界通，千秋灵会此宵同。云收喜气星楼晓，
<br>
<br>　　香拂轻尘玉殿空。翠辇不行青草路，金銮徒候白榆风。
<br>
<br>　　采盘花阁无穷意，只在游丝一缕中。
<br>
<br>　　卷562_14  「晚春陪王员外东塘游宴」刘威
<br>
<br>　　水绿山青春日长，政成因暇泛回塘。初移柳岸笙歌合，
<br>
<br>　　欲过O洲罗绮香。共济已惊依玉树，随流还许醉金觞。
<br>
<br>　　一声画角严城暮，云雨分时满路光。
<br>
<br>　　卷562_15  「游东湖黄处士园林」刘威
<br>
<br>　　偶向东湖更向东，数声鸡犬翠微中。遥知杨柳是门处，
<br>
<br>　　似隔芙蓉无路通。樵客出来山带雨，渔舟过去水生风。
<br>
<br>　　物情多与闲相称，所恨求安计不同。
<br>
<br>　　卷562_16  「题许子正处士新池」刘威
<br>
<br>　　坐爱风尘日已西，功成得与化工齐。巧分孤岛思何远，
<br>
<br>　　欲似五湖心易迷。渐有野禽来试水，又怜春草自侵堤。
<br>
<br>　　那堪更到芙蓉拆，晚夕香联桃李蹊。
<br>
<br>　　卷562_17  「旅怀」刘威
<br>
<br>　　物态人心渐渺茫，十年徒学钓沧浪。老将何面还吾土，
<br>
<br>　　梦有惊魂在楚乡。自是一身嫌苟合，谁怜今日欲佯狂。
<br>
<br>　　无名无位却无事，醉落乌纱卧夕阳。
<br>
<br>　　卷562_18  「早秋归」刘威
<br>
<br>　　数口飘零身未回，梦魂遥断越王台。家书欲寄雁飞远，
<br>
<br>　　客恨正深秋又来。风解绿杨三署冷，月当银汉四山开。
<br>
<br>　　茫茫归路在何处，砧杵一声心已摧。
<br>
<br>　　卷562_19  「欧阳示新诗因贻四韵」刘威
<br>
<br>　　冲戛瑶琼得至音，数篇清越应南金。都由苦思无休日，
<br>
<br>　　已证前贤不到心。风入寒松声自古，水归沧海意皆深。
<br>
<br>　　欲知字字惊神鬼，一气秋时试夜吟。
<br>
<br>　　卷562_20  「尉迟将军」刘威
<br>
<br>　　天仗拥门希授钺，重臣入梦岂安金。江河定后威风在，
<br>
<br>　　社稷危来寄托深。扶病暂将弓试力，感恩重与剑论心。
<br>
<br>　　明妃若遇英雄世，青冢何由怨陆沉。
<br>
<br>　　卷562_21  「赠欧阳秀才」刘威
<br>
<br>　　桐上知音日下身，道光谁不仰清尘。偶来水馆逢为客，
<br>
<br>　　旧熟诗名似故人。永日空惊沧海阔。何年重见白头新。
<br>
<br>　　权门要路应行遍，闲伴山夫一夜贫。
<br>
<br>　　卷562_22  「赠道者」刘威
<br>
<br>　　五云深处有真仙，岁月催多却少年。入郭不知今世事，
<br>
<br>　　卖丹犹觅古时钱。闲寻白鹿眠瑶草，暗摘红桃去洞天。
<br>
<br>　　时向人间深夜坐，鬼神长在药囊边。
<br>
<br>　　卷562_23  「赠道者」刘威
<br>
<br>　　道帔轻裾三岛云，绿髯长占镜中春。高风已驾祥鸾驭，
<br>
<br>　　浮世休惊野马尘。过海独辞王母面，度关谁识老聃身。
<br>
<br>　　儒生也爱长生术，不见人间大笑人。
<br>
<br>　　卷562_24  「遣怀寄欧阳秀才」刘威
<br>
<br>　　地上江河天上乌，百年流转只须臾。平生闲过日将日，
<br>
<br>　　欲老始知吾负吾。似豹一班时或有，如龟三顾岂全无。
<br>
<br>　　古来晚达人何限，莫笑空枝犹望苏。
<br>
<br>　　卷562_25  「送元秀才入道」刘威
<br>
<br>　　不教荣乐损天机，愿逐鸾皇次第飞。明月满时开道帔，
<br>
<br>　　欲尘飘处脱儒衣，只携仙籍还金洞，便与时流隔翠微。
<br>
<br>　　空有缄题报亲爱，一千年后始西归。
<br>
<br>　　卷562_26  「三闾大夫」刘威
<br>
<br>　　三闾一去湘山老，烟水悠悠痛古今。青史已书殷鉴在，
<br>
<br>　　词人劳咏楚江深。竹移低影潜贞节，月入中流洗恨心。
<br>
<br>　　再引离骚见微旨，肯教渔父会升沈。
<br>
<br>　　卷562_27  「伤曾秀才马」刘威
<br>
<br>　　买得龙媒越水澹轻桃细杏色初分。秋归未过阳关日，
<br>
<br>　　夜魄忽销阴塞云。吴练已知随影没，朔风犹想带嘶闻。
<br>
<br>　　临轩振策休惆怅，坐致烟霄只在君。
<br>
<br>　　卷562_28  「喷玉泉冥会诗八首。白衣叟途中吟二首」李玖
<br>
<br>　　春草萋萋春水绿，野棠开尽飘香玉。
<br>
<br>　　绣岭宫前鹤发人，犹唱开元太平曲。
<br>
<br>　　厌世逃名者，谁能答姓名。曾闻王乐否，眷取路傍情。
<br>
<br>　　卷562_29  「喷玉泉冥会诗八首。白衣叟述甘棠馆西楹诗」李玖
<br>
<br>　　浮云凄惨日微明，沉痛将军负罪名。白昼叫阍无近戚，
<br>
<br>　　缟衣饮气只门生。佳人暗泣填宫泪，厩马连嘶换主声。
<br>
<br>　　六合茫茫皆汉土，此身无处哭田横。
<br>
<br>　　卷562_30  「喷玉泉冥会诗八首。白衣叟喷玉泉感旧游书怀」李玖
<br>
<br>　　树色川光向晚晴，旧曾游处事分明。鼠穿月榭荆榛合，
<br>
<br>　　草掩花园畦垄平。迹陷黄沙仍未寤，罪标青简竟何名。
<br>
<br>　　伤心谷口东流水，犹喷当时寒玉声。
<br>
<br>　　卷562_31  「喷玉泉冥会诗八首。四丈夫同赋」李玖
<br>
<br>　　鸟啼莺语思何穷，一世荣华一梦中。李固有冤藏蠹简，
<br>
<br>　　邓攸无子续清风。文章高韵传流水，丝管遗音托草虫。
<br>
<br>　　春月不知人事改，闲垂光影照垂。
<br>
<br>　　桃蹊李径尽荒凉，访旧寻新益自伤。虽有衣衾藏李固，
<br>
<br>　　终无表疏雪王章。羁魂尚觉霜风冷，朽骨徒惊月桂香。
<br>
<br>　　天爵竟为人爵误，谁能高叫问苍苍。
<br>
<br>　　落花寂寂草绵绵，云影山光尽宛然。坏室基摧新石鼠，
<br>
<br>　　潴宫水引故山泉。青云自致惭天爵，白首同归感昔贤。
<br>
<br>　　惆怅林间中夜月，孤光曾照读书筵。
<br>
<br>　　新荆棘路旧衡门，又驻高车会一尊。寒骨未沾新雨露，
<br>
<br>　　春风不长败兰荪。丹诚岂分埋幽壤，白日终希照覆盆。
<br>
<br>　　珍重昔年金谷友，共来泉际话幽魂。
<br>
<br>　　卷562_32  「下第归宜春酬黄颇饯别」潘唐
<br>
<br>　　圣代澄清雨露均，独怀惆怅出咸秦。承明未荐相如赋，
<br>
<br>　　故国犹惭季子贫。御苑钟声临远水，都门树色背行尘。
<br>
<br>　　一从此地曾携手，益羡江头桃李春。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
