<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百三十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><p><div align="left">

　　　　　　　　　　　　　　卷七百三十二
<br>
<br>　　卷732_1  「感巫州荠菜」高力士
<br>
<br>　　两京作斤卖，五溪无人采。夷夏虽有殊，气味都不改。
<br>
<br>　　卷732_2  「句」高力士
<br>
<br>　　烟熏眼落膜，瘴染面朱虞。（流巫州时作）
<br>
<br>　　卷732_3  「使至山（神异录：明皇尝梦游岳遣越宾祀之）」王越宾
<br>
<br>　　碧坞烟霞昼未开，游人到处尽裴回。
<br>
<br>　　凭谁借问岩前叟，曾托吾皇一梦来。
<br>
<br>　　卷732_4  「和武相公中秋夜西蜀锦楼望月得清字」王良会
<br>
<br>　　德星摇此夜，珥耳满重城。杳霭烟氛色，飘u砧杵声。
<br>
<br>　　令行秋气爽，乐感素风轻。共赏千年圣，长歌四海清。
<br>
<br>　　卷732_5  「星回节游避风台与清平官赋」南诏骠信
<br>
<br>　　避风善阐台，极目见藤越。悲哉古与今，依然烟与月。
<br>
<br>　　自我居震旦，翊卫类夔契。伊昔颈皇运，艰难仰忠烈。
<br>
<br>　　不觉岁云暮，感极星回节。元昶同一心，子孙堪贻厥。
<br>
<br>　　卷732_6  「星回节避风台骠信命赋」赵叔达
<br>
<br>　　法驾避星回，波罗毗勇猜。河润冰难合，地暖梅先开。
<br>
<br>　　下令俚柔洽，献o弄栋来。愿将不才质，千载侍游台。
<br>
<br>　　卷732_7  「途中诗」杨奇鲲
<br>
<br>　　□□□□□□□，□□□□□□□。风里浪花吹更白，
<br>
<br>　　雨中山色洗还青。海鸥聚处窗前见，林啼时枕上听。
<br>
<br>　　此际自然无限趣，王程不敢暂留停。
<br>
<br>　　卷732_8  「听妓洞云歌」布燮
<br>
<br>　　嵇叔夜，鼓琴饮酒无闲暇。若使当时闻此歌，
<br>
<br>　　抛掷广陵都不藉。刘伯伦，虚生浪死过青春。
<br>
<br>　　一饮一硕犹自醉，无人为尔卜深尘。
<br>
<br>　　卷732_9  「思乡作」布燮
<br>
<br>　　泸北行人绝，云南信未还。庭前花不扫，门外柳谁攀。
<br>
<br>　　坐久销银烛，愁多减玉颜。悬心秋夜月，万里照关山。
<br>
<br>　　卷732_10  「衔命还国作」朝衡
<br>
<br>　　衔命将辞国，非才忝侍臣。天中恋明主，海外忆慈亲。
<br>
<br>　　伏奏违金阙，W骖去玉津。蓬莱乡路远，若木故园林。
<br>
<br>　　西望怀恩日，东归感义辰。平生一宝剑，留赠结交人。
<br>
<br>　　卷732_11  「绣袈裟衣缘」长屋
<br>
<br>　　山川异域，风月同天。寄诸佛子，共结来缘。
<br>
<br>　　卷732_12  「愤怨诗」王巨仁
<br>
<br>　　于公恸哭三年旱，邹衍含愁五月霜。
<br>
<br>　　今我幽愁还似古，皇天无语但苍苍。
<br>
<br>　　卷732_13  「立木海上刻诗」李赞华
<br>
<br>　　小山压大山，大山全无力。羞见故乡人，从此投外国。
<br>
<br>　　卷732_14  「戏语」成辅端
<br>
<br>　　秦地城池二百年，何期如此贱田园。
<br>
<br>　　一顷麦苗硕伍米，三间堂屋二千钱。
<br>
<br>　　卷732_15  「万寿寺歌词」张隐
<br>
<br>　　位乖燮理致伤残，四面墙匡不忍看。
<br>
<br>　　正是花时堪下泪，相公何必更追欢。
<br>
<br>　　卷732_16  「迎孙刺史」朱元
<br>
<br>　　昔日郎君今刺史，朱元依旧守朱门。
<br>
<br>　　今朝竹马诸童子，尽是当时竹马孙。
<br>
<br>　　卷732_17  「临刑诗（[不知书，时以为鬼代作）」陈[
<br>
<br>　　积玉堆金官又崇，祸来倏忽变成空。
<br>
<br>　　五年荣贵今何在，不异南柯一梦中。
<br>
<br>　　卷732_18  「诗」捧剑仆
<br>
<br>　　青鸟衔葡萄，飞上金井栏。美人恐惊去，不敢卷帘看。
<br>
<br>　　卷732_19  「题牡丹」捧剑仆
<br>
<br>　　一种芳菲出后庭，却输桃李得佳名。
<br>
<br>　　谁能为向天人说，从此移根近太清。
<br>
<br>　　卷732_20  「将窜留诗」捧剑仆
<br>
<br>　　珍重郭四郎，临行不得别。晓漏动离心，轻车冒残雪。
<br>
<br>　　欲出主人门，零涕暗呜咽。万里隔关山，一心思汉月。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
