<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百六十九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百六十九
<br>
<br>　　卷269_1  「酬张少尹秋日凤翔西郊见寄」耿
<br>
<br>　　鼎气孕河汾，英英济旧勋。刘生曾任侠，张率自能文。
<br>
<br>　　官佐征西府，名齐将上军。秋山遥出浦，野鹤暮离群。
<br>
<br>　　远恨边笳起，劳歌骑吏闻。废关人不到，荒戍日空曛。
<br>
<br>　　草木凉初变，阴晴景半分。叠蝉临积水，乱燕入过云。
<br>
<br>　　丽藻终思我，衰髯亦为君。闲吟寡和曲，庭叶渐纷纷。
<br>
<br>　　卷269_2  「春日书情寄元校书伯和相国元子」耿
<br>
<br>　　数岁平津邸，诸生出门时。羁孤力行早，疏贱托身迟。
<br>
<br>　　芳草看无厌，青山到未期。贫居悲老大，春日上茅茨。
<br>
<br>　　卫d琼瑶色，玄成鼎鼐姿。友朋汉相府，兄弟谢家诗。
<br>
<br>　　律合声虽应，劳歌调自悲。流年不可住，惆怅镜中丝。
<br>
<br>　　卷269_3  「奉送崔侍御和蕃」耿
<br>
<br>　　万里华戎隔，风沙道路秋。新恩明主启，旧好使臣修。
<br>
<br>　　旌节随边草，关山见戍楼。俗殊人左衽，地远水西流。
<br>
<br>　　日暮冰先合，春深雪未休。无论善长对，博望自封侯。
<br>
<br>　　卷269_4  「春日即事」耿
<br>
<br>　　芳菲那变易，年鬓自蹉跎。室与千峰对，门唯二仲过。
<br>
<br>　　宦情知己少，生事托人多。草色微风长，莺声细雨和。
<br>
<br>　　几时犹滞拙，终日望恩波。纵欲论相报，无如漂母何。
<br>
<br>　　卷269_5  「仙山行」耿
<br>
<br>　　深溪人不到，杖策独缘源。花落寻无径，鸡鸣觉近村。
<br>
<br>　　数翁皆藉草，对弈复倾尊。看毕初为局，归逢几世孙。
<br>
<br>　　云迷入洞处，水引出山门。惆怅归城郭，樵柯迹尚存。
<br>
<br>　　卷269_6  「得替后书怀上第五相公」耿
<br>
<br>　　谁语j惶客，偏承顾盼私。应逾骨肉分，敢忘死生期。
<br>
<br>　　山县唯荒垒，云屯尽老师。庖人宁自代，食檗谬相推。
<br>
<br>　　黄绶名空罢，青春鬓又衰。还来扫门处，犹未报恩时。
<br>
<br>　　独立花飞满，无言月下迟。不知丞相意，更欲遣何之。
<br>
<br>　　卷269_7  「入塞曲」耿
<br>
<br>　　将军带十围，重锦制戎衣。猿臂销弓力，虬须长剑威。
<br>
<br>　　首登平乐宴，新破大宛归。楼上诛姬笑，门前问客稀。
<br>
<br>　　暮烽玄兔急，秋草紫骝肥。未奉君王诏，高槐昼掩扉。
<br>
<br>　　卷269_8  「送姚校书因归河中」耿
<br>
<br>　　十年相见少，一岁又还乡。去住人惆怅，东西路渺茫。
<br>
<br>　　古陂无茂草，高树有残阳。委弃秋来稻，雕疏采后桑。
<br>
<br>　　月轮生舜庙，河水出关墙。明日过闾里，光辉芸阁郎。
<br>
<br>　　卷269_9  「题清源寺（即王右丞故宅）」耿
<br>
<br>　　儒墨兼宗道，云泉隐旧庐。盂城今寂寞，辋水自纡馀。
<br>
<br>　　内学销多累，西林易故居。深房春竹老，细雨夜钟疏。
<br>
<br>　　陈迹留金地，遗文在石渠。不知登座客，谁得蔡邕书。
<br>
<br>　　卷269_10  「奉送蒋尚书兼御史大夫东都留守」耿
<br>
<br>　　副相威名重，春卿礼乐崇。锡仍拜下，分命遂居东。
<br>
<br>　　高旆翻秋日，清铙引细风。蝉稀金谷树，草遍德阳宫。
<br>
<br>　　教用儒门俭，兵依武库雄。谁云千载后，周召独为公。
<br>
<br>　　卷269_11  「喜侯十七校书见访」耿
<br>
<br>　　东城独屏居，有客到吾庐。发廪因舂黍，开畦复剪蔬。
<br>
<br>　　许酣令乞酒，辞窭任无鱼。遍出新成句，更通未悟书。
<br>
<br>　　藤丝秋不长，竹粉雨仍馀。谁为须张烛，凉空有望舒。
<br>
<br>　　卷269_12  「晚春青门林亭燕集」耿
<br>
<br>　　都门连骑出，东野柳如丝。秦苑看山处，王孙逐草时。
<br>
<br>　　欢游难再得，衰老是前期。林静莺啼远，春深日过迟。
<br>
<br>　　落花今夕思，秉烛古人诗。对酒当为乐，双杯未可辞。
<br>
<br>　　卷269_13  「晚秋东游寄猗氏第五明府解县韩明府」耿
<br>
<br>　　步出青门去，疏钟隔上林。四郊多难日，千里独归心。
<br>
<br>　　暮鸟声偏苦，秋云色易阴。乱坟松柏少，野径草茅深。
<br>
<br>　　灞逶安履，汾南宓贱琴。何由听白雪，只益泪沾襟。
<br>
<br>　　卷269_14  「奉和元承杪秋忆终南旧居」耿
<br>
<br>　　白玉郎仍少，羊车上路平。秋风摇远草，旧业起高情。
<br>
<br>　　乱树通秦苑，重原接杜城。溪云随暮淡，野水带寒清。
<br>
<br>　　广树留峰翠，闲门响叶声。近樵应已烧，多稼又新成。
<br>
<br>　　解佩从休沐，承家岂退耕。恭侯有遗躅，何事学泉明。
<br>
<br>　　卷269_15  「晚夏即事临南居」耿
<br>
<br>　　何须学从宦，其奈本无机。蕙草芳菲歇，青山早晚归。
<br>
<br>　　广庭馀落照，高枕对闲扉。树色迎秋老，蝉声过雨稀。
<br>
<br>　　艰难逢事异，去就与时违。遥忆衡门外，苍苍三径微。
<br>
<br>　　卷269_16  「省试骊珠诗」耿
<br>
<br>　　是日重泉下，言探径寸珠。龙鳞今不逆，鱼目也应殊。
<br>
<br>　　掌上星初满，盘中月正孤。酬恩光莫及，照乘色难逾。
<br>
<br>　　欲问投人否，先论按剑无。傥怜希代价，敢对此冰壶。
<br>
<br>　　卷269_17  「元日早朝」耿
<br>
<br>　　九陌朝臣满，三朝候鼓赊。远珂时接韵，攒炬偶成花。
<br>
<br>　　紫贝为高阙，黄龙建大牙。参差万戟合，左右八貂斜。
<br>
<br>　　羽扇纷朱槛，金炉隔翠华。微风传曙漏，晓日上春霞。
<br>
<br>　　环声重叠，蛮夷服等差。乐和天易感，山固寿无涯。
<br>
<br>　　渥泽千年圣，车书四海家。盛明多在位，谁得守蓬麻。
<br>
<br>　　卷269_18  「送归中丞使新罗（一本题下有册立吊祭四字）」耿
<br>
<br>　　远国通王化，儒林得使臣。六君成典册，万里奉丝纶。
<br>
<br>　　云水连孤棹，恩私在一身。悠悠龙节去，渺渺蜃楼新。
<br>
<br>　　望里行还暮，波中岁又春。昏明看日御，灵怪问舟人。
<br>
<br>　　城邑分华夏，衣裳拟缙绅。他时礼命毕，归路勿迷津。
<br>
<br>　　卷269_19  「赠兴平郑明府」耿
<br>
<br>　　海内兵犹在，关西赋未均。仍劳持斧使，尚宰茂陵人。
<br>
<br>　　遥夜重城掩，清宵片月新。绿琴听古调，白屋被深仁。
<br>
<br>　　迹与儒生合，心惟静者亲。深情先结契，薄宦早趋尘。
<br>
<br>　　贫病休何日，艰难过此身。悠悠行远道，冉冉过良辰。
<br>
<br>　　明主知封事，长沮笑问津。栖遑忽相见，欲语泪沾巾。
<br>
<br>　　卷269_20  「和王怀州观西营秋射（得寒字）」耿
<br>
<br>　　谢公亲校武，草碧露漫漫。落叶停高驾，空林满从官。
<br>
<br>　　迎筹皆叠鼓，挥箭或移竿。名借三军勇，功推百中难。
<br>
<br>　　主皮山郡晚，饮算柳营寒。明日开铃阁，新诗双玉盘。
<br>
<br>　　卷269_21  「晚登虔州即事寄李侍御」耿
<br>
<br>　　章溪与贡水，何事会波澜。万里归人少，孤舟行路难。
<br>
<br>　　春光浮曲浪，暮色隔连滩。花发从南早，江流向北宽。
<br>
<br>　　故交参盛府，新角耸危冠。楚剑期终割，隋珠惜未弹。
<br>
<br>　　酒醒愁转极，别远泪初干。愿保乔松质，青青过大寒。
<br>
<br>　　卷269_22  「奉和第五相公登鄱阳郡城西楼」耿
<br>
<br>　　茂德为邦久，丰貂旧相尊。发生传雨露，均养助乾坤。
<br>
<br>　　晓肆登楼目，春销恋阙魂。女墙分吏事，远道启津门。
<br>
<br>　　湓浦潮声尽，钟陵暮色繁。夕阳移梦土，芳草接湘源。
<br>
<br>　　封内群m复，兵间百赋存。童牛耕废亩，壕木绕新村。
<br>
<br>　　野步渔声溢，荒祠鼓舞喧。高斋成五字，远岫发孤猿。
<br>
<br>　　一顾承英达，多荣及子孙。家贫仍受赐，身老未酬恩。
<br>
<br>　　属和瑶华曲，堪将系组纶。
<br>
<br>　　卷269_23  「甘泉诗」耿
<br>
<br>　　异井甘如醴，深仁远未涯。气寒堪破暑，源净自蠲邪。
<br>
<br>　　修绠悬冰L，新桐荫玉沙。带星凝晓露，拂雾涌秋华。
<br>
<br>　　绿溢涵千仞，清泠饮万家。何能葛洪宅，终日闭烟霞。
<br>
<br>　　卷269_24  「发绵津驿」耿
<br>
<br>　　孤舟北去暮心伤，细雨东风春草长。杳杳短亭分水陆，
<br>
<br>　　隆隆远鼓集渔商。千丛野竹连湘浦，一派寒江下吉阳。
<br>
<br>　　欲问长安今远近，初年塞雁有归行。
<br>
<br>　　卷269_25  「塞上曲」耿
<br>
<br>　　惯习干戈事鞍马，初从少小在边城。身微久属千夫长，
<br>
<br>　　家远多亲五郡兵。懒说疆场曾大获，且悲年鬓老长征。
<br>
<br>　　塞鸿过尽残阳里，楼上凄凄暮角声。
<br>
<br>　　卷269_26  「路旁老人」耿
<br>
<br>　　老人独坐倚官树，欲语潸然泪便垂。陌上归心无产业，
<br>
<br>　　城边战骨有亲知。馀生尚在艰难日，长路多逢轻薄儿。
<br>
<br>　　绿水青山虽似旧，如今贫后复何为。
<br>
<br>　　卷269_27  「赠别刘员外长卿」耿
<br>
<br>　　清如寒玉直如丝，世故多虞事莫期。建德津亭人别夜，
<br>
<br>　　新安江水月明时。为文易老皆知苦，谪宦无名倍足悲。
<br>
<br>　　不学朱云能折槛，空羞献纳在丹墀。
<br>
<br>　　卷269_28  「宿万固寺因寄严补阙」耿
<br>
<br>　　晓随樵客到青冥，因礼山僧宿化城。钟梵已休初入定。
<br>
<br>　　有无皆离本难名。云开半夜千林静，月上中峰万壑明。
<br>
<br>　　为报故人雷处士，尘心终日自劳生。
<br>
<br>　　卷269_29  「岐阳客舍呈张明府」耿
<br>
<br>　　逸妻稚子应沟壑，归路茫茫东去遥。凉叶下时心悄悄，
<br>
<br>　　空斋梦里雨萧萧。星霜渐见侵华发，生长虚闻在圣朝。
<br>
<br>　　知己只今何处在，故山无事别渔樵。
<br>
<br>　　卷269_30  「奉和李观察登河中白楼」耿
<br>
<br>　　城上高楼飞鸟齐，从公一遂蹑丹梯。黄河曲尽流天外，
<br>
<br>　　白日轮轻落海西。玉树九重长在梦，云衢一望杳如迷。
<br>
<br>　　何心更和阳春奏，况复秋风闻战鼙。
<br>
<br>　　卷269_31  「朝下寄韩舍人」耿
<br>
<br>　　侍臣鸣出西曹，鸾殿分阶翊彩旄。瑞气迥浮青玉案，
<br>
<br>　　日华遥上赤霜袍。花间焰焰云旗合，鸟外亭亭露掌高。
<br>
<br>　　肯念万年芳树里，随风一叶在蓬蒿。
<br>
<br>　　卷269_32  「贺李观察祷河神降雨」耿
<br>
<br>　　质明斋祭北风微，驺驭千群拥庙扉。玉帛才敷云淡淡，
<br>
<br>　　笙镛未撤雨霏霏。路边五稼添膏长，河上双旌带湿归。
<br>
<br>　　若出敬亭山下作，何人敢和谢玄晖。
<br>
<br>　　卷269_33  「上将行（一作上裴行军中丞）」耿
<br>
<br>　　萧关扫定犬羊群，闭阁层城白日曛。枥上骅骝嘶鼓角，
<br>
<br>　　门前老将识风云。旌旗四面寒山映，丝管千家静夜闻。
<br>
<br>　　谁道古来多简册，功臣唯有卫将军。
<br>
<br>　　卷269_34  「许下书情寄张韩二舍人」耿
<br>
<br>　　谪宦军城老更悲，近来频夜梦丹墀。银杯乍灭心中火，
<br>
<br>　　金镊唯多鬓上丝。绕院绿苔闻雁处，满庭黄叶闭门时。
<br>
<br>　　故人高步云衢上，肯念前程杳未期。
<br>
<br>　　卷269_35  「九日」耿
<br>
<br>　　重阳寒寺满秋梧，客在南楼顾老夫。步蹇强登游藻井，
<br>
<br>　　发稀那更插茱萸。横空过雨千峰出，大野新霜万叶枯。
<br>
<br>　　更望尊中菊花酒，殷勤能得几回沽。
<br>
<br>　　卷269_36  「送大谷高少府」耿
<br>
<br>　　县属并州北近胡，悠悠此别宦仍孤。应知史笔思循吏，
<br>
<br>　　莫料辕门笑鲁儒。古塞草青宜牧马，春城月暗好啼乌。
<br>
<br>　　雕残贵有亲仁术，梅福何须去隐吴。
<br>
<br>　　卷269_37  「同李端春望」耿
<br>
<br>　　二毛羁旅尚迷津，万井莺花雨后春。宫阙参差当晚日，
<br>
<br>　　山河迤逦静纤尘。和风醉里承恩客，芳草归时失意人。
<br>
<br>　　南北东西各自去，年年依旧物华新。
<br>
<br>　　卷269_38  「岳祠送薛近贬官」耿
<br>
<br>　　枯松老柏仙山下，白帝祠堂枕古逵。迁客无辜祝史告，
<br>
<br>　　神明有喜女巫知。遥思桂浦人空去，远过衡阳雁不随。
<br>
<br>　　度岭梅花翻向北，回看不见树南枝。
<br>
<br>　　卷269_39  「送友人游江南」耿
<br>
<br>　　远别悠悠白发新，江潭何处是通津，潮声偏惧初来客，
<br>
<br>　　海味唯甘久住人。漠漠烟光前浦晚，青青草色定山春。
<br>
<br>　　汀洲更有南回雁，乱起联翩北向秦。
<br>
<br>　　卷269_40  「长门怨」耿
<br>
<br>　　闻道昭阳宴，苟曷湟吨小Ｇ甯柚鸷月，遥夜入深宫。
<br>
<br>　　卷269_41  「秋日」耿
<br>
<br>　　反照入闾巷，忧来与谁语。古道无人行，秋风动禾黍。
<br>
<br>　　卷269_42  「秋夜」耿
<br>
<br>　　高秋夜分后，远客雁来时。寂寞重门掩，无人问所思。
<br>
<br>　　卷269_43  「慈恩寺残春」耿
<br>
<br>　　双林花已尽，叶色占残芳。若问同游客，高年最断肠。
<br>
<br>　　卷269_44  「早次眉县界」耿
<br>
<br>　　匹马晓路归，悠悠渭川道。晴山向孤城，秋日满白草。
<br>
<br>　　卷269_45  「路傍墓」耿
<br>
<br>　　石马双双当古树，不知何代公侯墓。
<br>
<br>　　墓前靡靡春草深，唯有行人看碑路。
<br>
<br>　　卷269_46  「代园中老人」耿
<br>
<br>　　佣赁难堪一老身，皤皤力役在青春。
<br>
<br>　　林园手种唯吾事，桃李成阴归别人。
<br>
<br>　　卷269_47  「古意」耿
<br>
<br>　　虽言千骑上头居，一世生离恨有馀。
<br>
<br>　　叶下绮窗银烛冷，含啼自草锦中书。
<br>
<br>　　卷269_48  「凉州词」耿
<br>
<br>　　国使翻翻随旆旌，陇西岐路足荒城。
<br>
<br>　　毡裘牧马胡雏小，日暮蕃歌三两声。
<br>
<br>　　卷269_49  「安邑王校书居」耿
<br>
<br>　　秋来池馆清，夜闻宫漏声。迢递玉山迥，泛滟银河倾。
<br>
<br>　　琴上松风至，窗里竹烟生。多君不家食，孰云事岩耕。
<br>
<br>　　卷269_50  「登总持寺阁」耿
<br>
<br>　　今日登高阁，三休忽自悲。因知筋力减，不及往年时。
<br>
<br>　　草树还如旧，山河亦在兹。龙钟兼老病，更有重来期。
<br>
<br>　　卷269_51  「寄钱起（一作司空曙诗）」耿
<br>
<br>　　草长花落树，羸病强寻春。无复少年意，空馀华发新。
<br>
<br>　　青原高见水，白社静逢人。寄谢南宫客，轩车不见亲。
<br>
<br>　　卷269_52  「宿青龙寺故昙上人院」耿
<br>
<br>　　年深宫院在，闲客自相逢。闭户临寒竹，无人有夜钟。
<br>
<br>　　降龙今已去，巢鹤竟何从。坐见繁星晓，凄凉识旧峰。
<br>
<br>　　卷269_53  「新蝉（一作司空曙诗）」耿
<br>
<br>　　今朝蝉忽鸣，迁客若为情。便觉一年谢，能令万感生。
<br>
<br>　　微风方满树，落日稍沈城。为问同怀者，凄凉听几声。
<br>
<br>　　卷269_54  「秋中雨田园即事」耿
<br>
<br>　　漠漠重云暗，萧萧密雨垂。为霖淹古道，积日满荒陂。
<br>
<br>　　五稼何时获，孤村几户炊。乱流发通圃，腐叶著秋枝。
<br>
<br>　　暮爨新樵湿，晨渔旧浦移。空馀去年菊，花发在东篱。
<br>
<br>　　卷269_55  「拜新月（一作李端诗）」耿
<br>
<br>　　开帘见新月，便即下阶拜。细语人不闻，北风吹裙带。
<br>
<br>　　卷269_56  「客行赠人」耿
<br>
<br>　　旅行虽别路，日暮各思归。欲下今朝泪，知君亦湿衣。
<br>
<br>　　卷269_57  「赠山老人」耿
<br>
<br>　　白首独一身，青山为四邻。虽行故乡陌，不见故乡人。
<br>
<br>　　卷269_58  「赠胡居士」耿
<br>
<br>　　孔融过五十，海内故人稀。相府恩犹在，知君未拂衣。
<br>
<br>　　卷269_59  「荐福寺送元伟」耿
<br>
<br>　　送客攀花后，寻僧坐竹时。明朝莫回望，青草马行迟。
<br>
<br>　　卷269_60  「观邻老栽松」耿
<br>
<br>　　虽过老人宅，不解老人心。何事斜阳里，栽松欲待阴。
<br>
<br>　　卷269_61  「哭L象（一作司空曙诗）」耿
<br>
<br>　　忆昨秋风起，君曾叹逐臣。何言芳草日，自作九泉人。
<br>
<br>　　卷269_62  「哭苗垂」耿
<br>
<br>　　旧友无由见，孤坟草欲长。月斜邻笛尽，车马出山阳。
<br>
<br>　　卷269_63  「题云际寺故僧院」耿
<br>
<br>　　白发匆匆色，青山草草心。远公仍下世，从此别东林。
<br>
<br>　　卷269_64  「句」耿
<br>
<br>　　高树多凉吹，疏蝉足断声。（见《海录碎事》）。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
