<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百一十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百一十八
<br>
<br>　　卷718_1  「颂鲁」苏拯
<br>
<br>　　天推鲁仲尼，周游布典坟。游遍七十国，不令遇一君。
<br>
<br>　　一国如一遇，单车不转轮。良由至化力，为国不为身。
<br>
<br>　　礼乐行未足，回厄于陈。礼乐今有馀，衮旒当圣人。
<br>
<br>　　伤哉绝粮议，千载误云云。
<br>
<br>　　卷718_2  「医人」苏拯
<br>
<br>　　古人医在心，心正药自真。今人医在手，手滥药不神。
<br>
<br>　　我愿天地炉，多衔扁鹊身。遍行君臣药，先从冻馁均。
<br>
<br>　　自然六合内，少闻贫病人。
<br>
<br>　　卷718_3  「西施」苏拯
<br>
<br>　　吴王从骄佚，天产西施出。岂徒伐一人，所希救群物。
<br>
<br>　　良由上天意，恶盈戒奢侈。不独破吴国，不独生越水。
<br>
<br>　　在周名褒姒，在纣名妲己。变化本多涂，生杀亦如此。
<br>
<br>　　君王政不修，立地生西子。
<br>
<br>　　卷718_4  「金谷园」苏拯
<br>
<br>　　积金累作山，山高小于址。栽花比绿珠，花落还相似。
<br>
<br>　　徒有敌国富，不能买东市。徒有绝世容，不能楼上死。
<br>
<br>　　只此上高楼，何如在平地。
<br>
<br>　　卷718_5  「巫山」苏拯
<br>
<br>　　昔时亦云雨，今时亦云雨。自是荒淫多，梦得巫山女。
<br>
<br>　　从来圣明君，可听妖魅语。只今峰上云，徒自生容与。
<br>
<br>　　卷718_6  「贾客」苏拯
<br>
<br>　　长帆挂短舟，所愿疾如箭。得丧一惊飘，生死无良贱。
<br>
<br>　　不谓天不v，自是人苟患。尝言海利深，利深不如浅。
<br>
<br>　　卷718_7  「狡兔行」苏拯
<br>
<br>　　秋来无骨肥，鹰犬遍原野。草中三穴无处藏，
<br>
<br>　　何况平田无穴者。
<br>
<br>　　卷718_8  「长城」苏拯
<br>
<br>　　嬴氏设防胡，A沙筑冤垒。蒙公取勋名，岂算生民死。
<br>
<br>　　运畚力不禁，碎身砂碛里。黔黎欲半空，长城舂未已。
<br>
<br>　　皇天潜鼓怒，力化一女子。遂使万雉崩，不尽数行泪。
<br>
<br>　　自古进身者，本非陷物致。当时文德修，不到三世地。
<br>
<br>　　卷718_9  「织妇女」苏拯
<br>
<br>　　伊余尽少女，一种饰螓首。徒能事机杼，与之作歌舞。
<br>
<br>　　歌舞片时间，黄金翻袖取。只看舞者乐，岂念织者苦。
<br>
<br>　　感此尝忆古人言，一妇不织天下寒。
<br>
<br>　　卷718_10  「古塞下」苏拯
<br>
<br>　　百战已休兵，寒云愁未歇。血染长城沙，马踏征人骨。
<br>
<br>　　早得用蛾眉，免陷边戍卒。始知髦头星，不在弯弓没。
<br>
<br>　　卷718_11  「水旱祷」苏拯
<br>
<br>　　祷祈勿告天，酒浆勿浇地。阴阳和也无妖气，
<br>
<br>　　阴阳愆期乃人致。病生心腹不自医，古屋澄潭何神祟。
<br>
<br>　　卷718_12  「邹律」苏拯
<br>
<br>　　邹律暖燕谷，青史徒编录。人心不变迁，空吹闲草木。
<br>
<br>　　世患有三惑，尔律莫能抑。边苦有长征，尔律莫能息。
<br>
<br>　　斯术未济时，斯律亦何益。争如至公一开口，
<br>
<br>　　吹起贤良霸邦国。
<br>
<br>　　卷718_13  「蜘蛛谕」苏拯
<br>
<br>　　春蚕吐出丝，济世功不绝。蜘蛛吐出丝，飞虫成聚血。
<br>
<br>　　蚕丝何专利，尔丝何专孽。映日张网罗，遮天亦何别。
<br>
<br>　　傥居要地门，害物可堪说。网成虽福己，网败还祸尔。
<br>
<br>　　小人与君子，利害一如此。
<br>
<br>　　卷718_14  「猎犬行」苏拯
<br>
<br>　　猎犬未成行，狐兔无奈何。猎犬今盈群，狐兔依旧多。
<br>
<br>　　自尔初跳跃，人言多j.常指天外狼，立可口中嚼。
<br>
<br>　　骨长毛衣重，烧残烟草薄。狡兔何曾擒，时把家鸡捉。
<br>
<br>　　食尽者饭翻，增养者恶壮。可嗟猎犬壮复壮，
<br>
<br>　　不堪兔绝良弓丧。
<br>
<br>　　卷718_15  「断火谣」苏拯
<br>
<br>　　谁谓之推贤，于世何功果。绝尔晋侯交，禁我唐虞火。
<br>
<br>　　国闭檀榆烟，大礼成隳堕。暗室枯槁饭，冷面相看坐。
<br>
<br>　　阳升既非佑，阴伏若为佐。焉冻群生腹，将止天下祸。
<br>
<br>　　但究冤滥刑，天道无不可。鄙哉前朝翊赞臣，
<br>
<br>　　谟之规何琐琐。
<br>
<br>　　卷718_16  「思妇吟」苏拯
<br>
<br>　　秋风雁又归，边信一何早。揽衣出门望，落叶满长道。
<br>
<br>　　一从秉箕帚，十载孤怀抱。可堪日日醉宠荣，
<br>
<br>　　不说思君令人老。
<br>
<br>　　卷718_17  「雉兔者」苏拯
<br>
<br>　　所猎一何酷，终年耗林麓。飞走如未空，贪残岂知足。
<br>
<br>　　尝闻猎书史，可以鉴荣辱。尝闻猎贤良，可以霸邦国。
<br>
<br>　　如何纵网罗，空成肥骨肉。和济俱不闻，曷所禳颠覆。
<br>
<br>　　谁能为扣天地炉，铸此伤生其可乎！
<br>
<br>　　卷718_18  「药草」苏拯
<br>
<br>　　天子恤疲瘵，坤灵奉其职。年年济世功，贵贱相兼植。
<br>
<br>　　因产众草中，所希采者识。一枝当若神，千金亦何直。
<br>
<br>　　生草不生药，无以彰士德。生药不生草，无以彰奇特。
<br>
<br>　　国忠在臣贤，民患凭药力。灵草犹如此，贤人岂多得。
<br>
<br>　　卷718_19  「凡草诫」苏拯
<br>
<br>　　野草凡不凡，亦应生和出。锄夫耘药栏，根不留其一。
<br>
<br>　　良田本芜秽，著地成弃物。人生行不修，何门可容膝。
<br>
<br>　　不唯不尔容，得无凡草嫉。贤愚偃仰间，鉴之宜日日。
<br>
<br>　　卷718_20  「明禁忌」苏拯
<br>
<br>　　阴阳家有书，卜筑多禁忌。土中若有神，穴处何无祟。
<br>
<br>　　我识先贤意，本诫骄侈地。恣欲创楼台，率情染朱翠。
<br>
<br>　　四面兴土功，四时妨农事。可以没凶灾，四隅通一二。
<br>
<br>　　一年省修营，万民停困踬。动若契于理，福匪神之遗。
<br>
<br>　　动若越于常，祸乃身之致。神在虚无间，土中非神位。
<br>
<br>　　卷718_21  「伤彩饰」苏拯
<br>
<br>　　朝见亦光彩，暮见亦光彩。一旦风雨飘，十分无一在。
<br>
<br>　　尔形才似削，尔貌不如昨。本为是凡姿，谁教染丹o.
<br>
<br>　　虚饰片时间，天意以为恶。物假犹如此，人假争堪作。
<br>
<br>　　卷718_22  「世迷」苏拯
<br>
<br>　　乌兔日夜行，与人运枯荣。为善不常缺，为恶不常盈。
<br>
<br>　　天道无阿党，人心自覆倾。所以多迁变，宁合天地情。
<br>
<br>　　我愿造化手，莫放狐兔走。恣海产珍奇，纵地生花柳。
<br>
<br>　　美者一齐美，丑者一齐丑。民心归大朴，战争亦何有。
<br>
<br>　　卷718_23  「鸱枭」苏拯
<br>
<br>　　为害未为害，其如污物类。斯言之一玷，流传极天地。
<br>
<br>　　良木不得栖，清波不得戏。曾戏水堪疑，曾栖树终弃。
<br>
<br>　　天不歼尔族，与夫恶相济。地若默尔声，与夫妖为讳。
<br>
<br>　　一时怀害心，千古不能替。伤哉丑行人，兹禽亦为譬。
<br>
<br>　　卷718_24  「山中道者」苏拯
<br>
<br>　　筇杖六尺许，坐石流泉所。举头看古松，似对仙鹤语。
<br>
<br>　　是时天气清，四迥无尘侣。顾我笑相迎，知有丹砂异。
<br>
<br>　　卷718_25  「渔人」苏拯
<br>
<br>　　垂竿朝与暮，披蓑卧横楫。不问清平时，自乐沧波业。
<br>
<br>　　长畏不得闲，几度避游畋。当笑钓台上，逃名名却传。
<br>
<br>　　卷718_26  「闻猿」苏拯
<br>
<br>　　秋风飒飒猿声起，客恨猿哀一相似。
<br>
<br>　　漫向孤危惊客心，何曾解入笙歌耳。
<br>
<br>　　卷718_27  「经马嵬坡」苏拯
<br>
<br>　　一从杀贵妃，春来花无意。此地纵千年，土香犹破鼻。
<br>
<br>　　宠既出常理，辱岂同常死。一等异于众，倾覆皆如此。
<br>
<br>　　卷718_28  「经鹤台」苏拯
<br>
<br>　　筑台非谓贤，独聚乘轩鹤。六马不能驭，九皋欲何托。
<br>
<br>　　一旦敌兵来，万民同陨C.如何警露禽，不似衔环雀。
<br>
<br>　　一物欲误时，众类皆成恶。至今台基上，飞鸟不至泊。
<br>
<br>　　卷718_29  「寄远」苏拯
<br>
<br>　　游子虽惜别，一去何时见。飞鸟犹恋巢，万里亦何远。
<br>
<br>　　妾愿化为霜，日日下河梁。若能侵鬓色，先染薄情郎。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
