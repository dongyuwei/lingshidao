<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷九十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷九十
<br>
<br>　　卷90_1  「和尹懋登南楼」张均
<br>
<br>　　客来已两春，更瞻韶光早。花鸟既环合，江山复骈抱。
<br>
<br>　　楼形写北潭，堞势凌青岛。白云谢归雁，驰怀洛阳道。
<br>
<br>　　卷90_2  「江上逢春」张均
<br>
<br>　　离忧耿未和，春虑忽蹉跎。择木猿知去，寻泥燕独过。
<br>
<br>　　惊花翻霁日，垂柳拂烟波。激意屡怡赏，无如乡念何。
<br>
<br>　　卷90_3  「九日巴丘登高」张均
<br>
<br>　　客心惊暮序，宾雁下沧洲。共赏重阳节，言寻戏马游。
<br>
<br>　　湖风扶戍柳，江雨暗山楼。且酌东篱酒，聊祛南国忧。
<br>
<br>　　卷90_4  「和尹懋秋夜游湖二首」张均
<br>
<br>　　远水沉西日，寒沙聚夜鸥。平湖乘月满，飞棹接星流。
<br>
<br>　　黄叶鸣凄吹，苍葭扫暗洲。愿移沧浦赏，归待颍川游。
<br>
<br>　　湾潭幽意深，杳霭涌寒岑。石痕秋水落，岚气夕阳沉。
<br>
<br>　　澄彻天为底，渊玄月作心。青溪非大隐，归弄白云浔。
<br>
<br>　　卷90_5  「岳阳晚景（一作父说诗）」张均
<br>
<br>　　晚景寒鸦集，秋风旅雁归。水光浮日出，霞彩映江飞。
<br>
<br>　　洲白芦花吐，园红柿叶稀。长沙卑湿地，九月未成衣。
<br>
<br>　　卷90_6  「流合浦岭外作」张均
<br>
<br>　　瘴江西去火为山，炎徼南穷鬼作关。
<br>
<br>　　从此更投人境外，生涯应在有无间。
<br>
<br>　　卷90_7  「奉和岳州山城（一作张均诗）」张
<br>
<br>　　郡馆临清赏，开扃坐白云。讼虚棠户曙，观静竹檐曛。
<br>
<br>　　悬榻迎宾下，趋庭学礼闻。风传琴上意，遥向日华纷。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
