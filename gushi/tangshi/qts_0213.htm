<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百一十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百一十三
<br>
<br>　　卷213_1  「行路难二首」高m
<br>
<br>　　长安少年不少钱，能骑骏马鸣金鞭。五侯相逢大道边，
<br>
<br>　　美人弦管争留连。黄金如斗不敢惜，片言如山莫弃捐。
<br>
<br>　　安知憔悴读书者，暮宿灵台私自怜。
<br>
<br>　　君不见富家翁，旧时贫贱谁比数。一朝金多结豪贵，
<br>
<br>　　万事胜人健如虎。子孙成行满眼前，妻能管弦妾能舞。
<br>
<br>　　自矜一身忽如此，却笑傍人独愁苦。东邻少年安所如，
<br>
<br>　　席门穷巷出无车。有才不肯学干谒，何用年年空读书。
<br>
<br>　　卷213_2  「秋胡行（一作鲁秋胡）」高m
<br>
<br>　　妾本邯郸未嫁时，容华倚翠人未知。一朝结发从君子，
<br>
<br>　　将妾迢迢东鲁陲。时逢大道无艰阻，君方游宦从陈汝。
<br>
<br>　　蕙楼独卧频度春，彩阁辞君几徂暑。三月垂杨蚕未眠，
<br>
<br>　　携笼结侣南陌边。道逢行子不相识，赠妾黄金买少年。
<br>
<br>　　妾家夫婿经离久，寸心誓与长相守。愿言行路莫多情，
<br>
<br>　　道妾贞心在人口。日暮蚕饥相命归，携笼端饰来庭闱。
<br>
<br>　　劳心苦力终无恨，所冀君恩即可依。闻说行人已归止，
<br>
<br>　　乃是向来赠金子。相看颜色不复言，相顾怀惭有何已。
<br>
<br>　　从来自隐无疑背，直为君情也相会。如何咫尺仍有情，
<br>
<br>　　况复迢迢千里外。誓将顾恩不顾身，念君此日赴河津。
<br>
<br>　　莫道向来不得意，故欲留规诫后人。
<br>
<br>　　卷213_3  「古大梁行」高m
<br>
<br>　　古城莽苍饶荆榛，驱马荒城愁杀人。魏王宫观尽禾黍，
<br>
<br>　　信陵宾客随灰尘。忆昨雄都旧朝市，轩车照耀歌钟起。
<br>
<br>　　军容带甲三十万，国步连营一千里。全盛须臾那可论，
<br>
<br>　　高台曲池无复存。遗墟但见狐狸迹，古地空馀草木根。
<br>
<br>　　暮天摇落伤怀抱，倚剑悲歌对秋草。侠客犹传朱亥名，
<br>
<br>　　行人尚识夷门道。白璧黄金万户侯，宝刀骏马填山丘。
<br>
<br>　　年代凄凉不可问，往来唯有水东流。
<br>
<br>　　卷213_4  「邯郸少年行」高m
<br>
<br>　　邯郸城南游侠子，自矜生长邯郸里。千场纵博家仍富，
<br>
<br>　　几度报仇身不死。宅中歌笑日纷纷，门外车马常如云。
<br>
<br>　　未知肝胆向谁是，令人却忆平原君。君不见今人交态薄，
<br>
<br>　　黄金用尽还疏索。以兹感叹辞旧游，更于时事无所求。
<br>
<br>　　且与少年饮美酒，往来射猎西山头。
<br>
<br>　　卷213_5  「燕歌行」高m
<br>
<br>　　汉家烟尘在东北，汉将辞家破残贼。男儿本自重横行，
<br>
<br>　　天子非常赐颜色。金伐鼓下榆关，旌旆逶迤碣石间。
<br>
<br>　　校尉羽书飞瀚海，单于猎火照狼山。山川萧条极边土，
<br>
<br>　　胡骑凭陵杂风雨。战士军前半死生，美人帐下犹歌舞。
<br>
<br>　　大漠穷秋塞草腓，孤城落日斗兵稀。身当恩遇恒轻敌，
<br>
<br>　　力尽关山未解围。铁衣远戍辛勤久，玉箸应啼别离后。
<br>
<br>　　少妇城南欲断肠，征人蓟北空回首。边庭飘u那可度，
<br>
<br>　　绝域苍茫更何有。杀气三时作阵云，寒声一夜传刁斗。
<br>
<br>　　相看白刃血纷纷，死节从来岂顾勋。君不见沙场征战苦，
<br>
<br>　　至今犹忆李将军。
<br>
<br>　　卷213_6  「古歌行」高m
<br>
<br>　　君不见汉家三叶从代至，高皇旧臣多富贵。
<br>
<br>　　天子垂衣方晏如，庙堂拱手无馀议。苍生偃卧休征战，
<br>
<br>　　露台百金以为费。田舍老翁不出门，洛阳少年莫论事。
<br>
<br>　　卷213_7  「人日寄杜二拾遗」高m
<br>
<br>　　人日题诗寄草堂，遥怜故人思故乡。柳条弄色不忍见，
<br>
<br>　　梅花满枝空断肠。身在远藩无所预，心怀百忧复千虑。
<br>
<br>　　今年人日空相忆，明年人日知何处。一卧东山三十春，
<br>
<br>　　岂知书剑老风尘。龙钟还忝二千石，愧尔东西南北人。
<br>
<br>　　卷213_8  「九日酬颜少府」高m
<br>
<br>　　檐前白日应可惜，篱下黄花为谁有。行子迎霜未授衣，
<br>
<br>　　主人得钱始沽酒。苏秦憔悴人多厌，蔡泽栖迟世看丑。
<br>
<br>　　纵使登高只断肠，不如独坐空搔首。
<br>
<br>　　卷213_9  「留别郑三、韦九兼洛下诸公」高m
<br>
<br>　　忆昨相逢论久要，顾君哂我轻常调。羁旅虽同白社游，
<br>
<br>　　诗书已作青云料。蹇质蹉跎竟不成，年过四十尚躬耕。
<br>
<br>　　长歌达者杯中物，大笑前人身后名。幸逢明盛多招隐，
<br>
<br>　　高山大泽征求尽。此时亦得辞渔樵，青袍裹身荷圣朝。
<br>
<br>　　犁牛钓竿不复见，县人邑吏来相邀。远路鸣蝉秋兴发，
<br>
<br>　　华堂美酒离忧销。不知何日更携手，应念兹晨去折腰。
<br>
<br>　　卷213_10  「送杨山人归嵩阳」高m
<br>
<br>　　不到嵩阳动十年，旧时心事已徒然。一二故人不复见，
<br>
<br>　　三十六峰犹眼前。夷门二月柳条色，流莺数声泪沾臆。
<br>
<br>　　凿井耕田不我招，知君以此忘帝力。山人好去嵩阳路，
<br>
<br>　　惟余眷眷长相忆。
<br>
<br>　　卷213_11  「送别」高m
<br>
<br>　　昨夜离心正郁陶，三更白露西风高。萤飞木落何淅沥，
<br>
<br>　　此时梦见西归客。曙钟寥亮三四声，东邻嘶马使人惊。
<br>
<br>　　揽衣出户一相送，唯见归云纵复横。
<br>
<br>　　卷213_12  「赠别晋三处士」高m
<br>
<br>　　有人家住清河源，渡河问我游梁园。手持道经注已毕，
<br>
<br>　　心知内篇口不言。卢门十年见秋草，此心惆怅谁能道。
<br>
<br>　　知己从来不易知，慕君为人与君好。别时九月桑叶疏，
<br>
<br>　　出门千里无行车。爱君且欲君先达，今上求贤早上书。
<br>
<br>　　卷213_13  「送浑将军出塞」高m
<br>
<br>　　将军族贵兵且强，汉家已是浑邪王。子孙相承在朝野，
<br>
<br>　　至今部曲燕支下。控弦尽用阴山儿，登阵常骑大宛马。
<br>
<br>　　银鞍玉勒绣蝥弧，每逐嫖姚破骨都。李广从来先将士，
<br>
<br>　　卫青未肯学孙吴。传有沙场千万骑，昨日边庭羽书至。
<br>
<br>　　城头画角三四声，匣里宝刀昼夜鸣。意气能甘万里去，
<br>
<br>　　辛勤判作一年行。黄云白草无前后，朝建旌旄夕刁斗。
<br>
<br>　　塞下应多侠少年，关西不见春杨柳。从军借问所从谁，
<br>
<br>　　击剑酣歌当此时。远别无轻绕朝策，平戎早寄仲宣诗。
<br>
<br>　　卷213_14  「送蔡山人」高m
<br>
<br>　　东山布衣明古今，自言独未逢知音。识者阅见一生事，
<br>
<br>　　到处豁然千里心。看书学剑长辛苦，近日方思谒明主。
<br>
<br>　　斗酒相留醉复醒，悲歌数年泪如雨。丈夫遭遇不可知，
<br>
<br>　　买臣主父皆如斯。我今蹭蹬无所似，看尔崩腾何若为。
<br>
<br>　　卷213_15  「封丘作」高m
<br>
<br>　　我本渔樵孟诸野，一生自是悠悠者。乍可狂歌草泽中，
<br>
<br>　　宁堪作吏风尘下。只言小邑无所为，公门百事皆有期。
<br>
<br>　　拜迎官长心欲碎，鞭挞黎庶令人悲。归来向家问妻子，
<br>
<br>　　举家尽笑今如此。生事应须南亩田，世情付与东流水。
<br>
<br>　　梦想旧山安在哉，为衔君命且迟回。乃知梅福徒为尔，
<br>
<br>　　转忆陶潜归去来。
<br>
<br>　　卷213_16  「题李别驾壁」高m
<br>
<br>　　去乡不远逢知己，握手相欢得如此。礼乐遥传鲁伯禽，
<br>
<br>　　宾客争过魏公子。酒筵暮散明月上，枥马长鸣春风起。
<br>
<br>　　一生称意能几人，今日从君问终始。
<br>
<br>　　卷213_17  「寄宿田家」高m
<br>
<br>　　田家老翁住东陂，说道平生隐在兹。鬓白未曾记日月，
<br>
<br>　　山青每到识春时。门前种柳深成巷，野谷流泉添入池。
<br>
<br>　　牛壮日耕十亩地，人闲常扫一茅茨。客来满酌清尊酒，
<br>
<br>　　感兴平吟才子诗。岩际窟中藏鼹鼠，潭边竹里隐鸬鹚。
<br>
<br>　　村墟日落行人少，醉后无心怯路歧。今夜只应还寄宿，
<br>
<br>　　明朝拂曙与君辞。
<br>
<br>　　卷213_18  「别韦参军」高m
<br>
<br>　　二十解书剑，西游长安城。举头望君门，屈指取公卿。
<br>
<br>　　国风冲融迈三五，朝廷欢乐弥寰宇。白璧皆言赐近臣，
<br>
<br>　　布衣不得干明主。归来洛阳无负郭，东过梁宋非吾土。
<br>
<br>　　兔苑为农岁不登，雁池垂钓心长苦。世人遇我同众人，
<br>
<br>　　唯君于我最相亲。且喜百年有交态，未尝一日辞家贫。
<br>
<br>　　弹棋击筑白日晚，纵酒高歌杨柳春。欢娱未尽分散去，
<br>
<br>　　使我惆怅惊心神。丈夫不作儿女别，临歧涕泪沾衣巾。
<br>
<br>　　卷213_19  「送田少府贬苍梧」高m
<br>
<br>　　沉吟对迁客，惆怅西南天。昔为一官未得意，
<br>
<br>　　今向万里令人怜。念兹斗酒成暌间，停舟叹君日将晏。
<br>
<br>　　远树应怜北地春，行人却羡南归雁。丈夫穷达未可知，
<br>
<br>　　看君不合长数奇。江山到处堪乘兴，杨柳青青那足悲。
<br>
<br>　　卷213_20  「平台夜遇李景参有别」高m
<br>
<br>　　离心忽怅然，策马对秋天。孟诸薄暮凉风起，
<br>
<br>　　归客相逢渡睢水。昨时携手已十年，今日分途各千里。
<br>
<br>　　岁物萧条满路歧，此行浩荡令人悲。家贫羡尔有微禄，
<br>
<br>　　欲往从之何所之。
<br>
<br>　　卷213_21  「送郭处士往莱芜，兼寄苟山人」高m
<br>
<br>　　君为东蒙客，往来东蒙畔。云卧临峄阳，山行穷日观。
<br>
<br>　　少年词赋皆可听，秀眉白面风清泠。身上未曾染名利，
<br>
<br>　　口中犹未知膻腥。今日还山意无极，岂辞世路多相识。
<br>
<br>　　归见莱芜九十翁，为论别后长相忆。
<br>
<br>　　卷213_22  「赋得还山吟，送沈四山人」高m
<br>
<br>　　还山吟，天高日暮寒山深，送君还山识君心。
<br>
<br>　　人生老大须恣意，看君解作一生事，山间偃仰无不至。
<br>
<br>　　石泉淙淙若风雨，桂花松子常满地。卖药囊中应有钱，
<br>
<br>　　还山服药又长年。白云劝尽杯中物，明月相随何处眠。
<br>
<br>　　眠时忆问醒时事，梦魂可以相周旋。
<br>
<br>　　卷213_23  「崔司录宅燕大理李卿」高m
<br>
<br>　　多雨殊未已，秋云更沉沉。洛阳故人初解印，
<br>
<br>　　山东小吏来相寻。上卿才大名不朽，早朝至尊暮求友。
<br>
<br>　　豁达常推海内贤，殷勤但酌尊中酒。饮醉欲言归剡溪，
<br>
<br>　　门前驷马光照衣。路傍观者徒唧唧，我公不以为是非。
<br>
<br>　　卷213_24  「同鲜于洛阳于毕员外宅观画马歌」高m
<br>
<br>　　知君爱鸣琴，仍好千里马。永日恒思单父中，
<br>
<br>　　有时心到宛城下。遇客丹青天下才，白生胡雏控龙媒。
<br>
<br>　　主人娱宾画障开，只言骐骥西极来。半壁zazb势不住，
<br>
<br>　　满堂风飘飒然度。家僮愕视欲先鞭，枥马惊嘶还屡顾。
<br>
<br>　　始知物妙皆可怜，燕昭市骏岂徒然。纵令剪拂无所用，
<br>
<br>　　犹胜驽骀在眼前。
<br>
<br>　　卷213_37  「同河南李少尹毕员外宅夜饮时洛阳告捷遂作春酒歌」高m
<br>
<br>　　故人美酒胜浊醪，故人清词合风骚。长歌满酌惟吾曹，
<br>
<br>　　高谈正可挥麈毛。半醉忽然持蟹螯，洛阳告捷倾前后。
<br>
<br>　　武侯腰间印如斗，郎官无事时饮酒。杯中绿蚁吹转来，
<br>
<br>　　瓮上飞花拂还有。前年持节将楚兵，去年留司在东京，
<br>
<br>　　今年复拜二千石，盛夏五月西南行。彭门剑门蜀山里，
<br>
<br>　　昨逢军人劫夺我，到家但见妻与子。
<br>
<br>　　赖得饮君春酒数十杯，不然令我愁欲死。
<br>
<br>　　卷213_38  「同李九士曹观壁画云作」高m
<br>
<br>　　始知帝乡客，能画苍梧云。秋天万里一片色，
<br>
<br>　　只疑飞尽犹氛氲。
<br>
<br>　　卷213_39  「见薛大臂鹰作（一作李白）」高m
<br>
<br>　　寒楚十二月，苍鹰八九毛。寄言燕雀莫相，
<br>
<br>　　自有云霄万里高。
<br>
<br>　　卷213_40  「画马篇（同诸公宴睢阳李太守，各赋一物）」高m
<br>
<br>　　君侯枥上骢，貌在丹青中。马毛连钱蹄铁色，
<br>
<br>　　图画光辉骄玉勒。马行不动势若来，权奇蹴踏无尘埃。
<br>
<br>　　感兹绝代称妙手，遂令谈者不容口。麒麟独步自可珍，
<br>
<br>　　驽骀万匹知何有。终未如他枥上骢，载华毂，骋飞鸿。
<br>
<br>　　荷君剪拂与君用，一日千里如旋风。
<br>
<br>　　卷213_41  「咏马鞭」高m
<br>
<br>　　龙竹养根凡几年，工人截之为长鞭，一节一目皆天然。
<br>
<br>　　珠重重，星连连。绕指柔，纯金坚。绳不直，规不圆。
<br>
<br>　　把向空中捎一声，良马有心日驰千。
<br>
<br>　　卷213_42  「塞下曲（贺兰作）」高m
<br>
<br>　　君不见芳树枝，春花落尽蜂不窥。君不见梁上泥，
<br>
<br>　　秋风始高燕不栖。荡子从军事征战，蛾眉婵娟守空闺。
<br>
<br>　　独宿自然堪下泪，况复时闻鸟夜啼。
<br>
<br>　　卷213_43  「渔父歌」高m
<br>
<br>　　曲岸深潭一山叟，驻眼看钩不移手。世人欲得知姓名，
<br>
<br>　　良久问他不开口。笋皮笠子荷叶衣，心无所营守钓矶。
<br>
<br>　　料得孤舟无定止，日暮持竿何处归。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
