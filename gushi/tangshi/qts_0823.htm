<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百二十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百二十三
<br>
<br>　　卷823_1  「酬卢仝见访不遇题壁」含曦
<br>
<br>　　长寿寺石壁，卢公一首诗。渴读即不渴，饥读即不饥。
<br>
<br>　　鲸吞海水尽，露出珊瑚枝。海神知贵不知价，
<br>
<br>　　留向人间光照夜。
<br>
<br>　　卷823_2  「旅中答喻军事问客情」善生
<br>
<br>　　一自游他国，相逢少故人。纵然为客乐，争似在家贫。
<br>
<br>　　畜恨霜侵鬓，搜诗病入神。若非怜片善，谁肯问风尘。
<br>
<br>　　卷823_3  「赠卢逸人」善生
<br>
<br>　　高眠岩野间，至艺敌应难。诗苦无多首，药灵惟一丸。
<br>
<br>　　引泉鱼落釜，攀果露沾冠。已得嵇康趣，逢迎事每阑。
<br>
<br>　　卷823_4  「送玉禅师」善生
<br>
<br>　　飘然无定迹，迥与律乘违。入郭随缘住，思山破夏归。
<br>
<br>　　盂擎数家饭，衲乞几人衣。洞了曹溪旨，宁输俗者机。
<br>
<br>　　卷823_5  「送智光之南值雨」善生
<br>
<br>　　结束衣囊了，炎州定去游。草堂方惜别，山雨为相留。
<br>
<br>　　又得一宵话，免生千里愁。莫辞重卜日，后会必经秋。
<br>
<br>　　卷823_6  「谢白乐天招」韬光
<br>
<br>　　山僧野性好林泉，每向岩阿倚石眠。不解栽松陪玉勒，
<br>
<br>　　惟能引水种金莲。白云乍可来青嶂，明月难教下碧天。
<br>
<br>　　城市不能飞锡去，恐妨莺啭翠楼前。
<br>
<br>　　卷823_7  「五岁咏花」知玄
<br>
<br>　　花开满树红，花落万枝空。唯馀一孕在，明日定随风。
<br>
<br>　　卷823_8  「祝尧诗」知玄
<br>
<br>　　生天本自生天业，未必求仙便得仙。
<br>
<br>　　鹤背倾危龙背滑，君王且住一千年。
<br>
<br>　　卷823_9  「答僧澈」知玄
<br>
<br>　　观君法苑思冲虚，使我真乘刃有馀。若使龙光时可待，
<br>
<br>　　应怜僧肇论成初。五车外典知谁敌，九趣多才恐不如。
<br>
<br>　　萧寺讲轩横淡荡，帝乡云树正扶疏。几生曾得A瑜意，
<br>
<br>　　今日堪将贝叶书。一振微言冠千古，何人执卷问吾庐。
<br>
<br>　　卷823_10  「月夜怀刘秀才」元孚
<br>
<br>　　独夜相思但自劳，阮生吟罢梦云涛。
<br>
<br>　　此时小定未禅寂，古塔月中松磬高。
<br>
<br>　　卷823_11  「送李四校书」元孚
<br>
<br>　　朱丝写别鹤泠泠，诗满红笺月满庭。
<br>
<br>　　莫学楚狂隳姓字，知音还有子期听。
<br>
<br>　　卷823_12  「边思」栖白
<br>
<br>　　西北黄云暮，声声画角愁。阴山一夜雨，白草四郊秋。
<br>
<br>　　乱雁鸣寒渡，飞沙入废楼。何时番色尽，此地见芳洲。
<br>
<br>　　卷823_13  「八月十五夜玩月」栖白
<br>
<br>　　寻常三五夜，不是不婵娟。及至中秋满，还胜别夜圆。
<br>
<br>　　清光凝有露，皓魄爽无烟。自古人皆望，年来又一年。
<br>
<br>　　卷823_14  「寻山僧真胜上人不遇」栖白
<br>
<br>　　松下禅栖所，苔滋径莫分。青山春暮见，流水夜深闻。
<br>
<br>　　不坐看心石，应随出定云。猿猱非可问，岩谷自空曛。
<br>
<br>　　卷823_15  「赠李溟秀才」栖白
<br>
<br>　　南居古庙深，高树宿山禽。明月上清汉，骚人动楚吟。
<br>
<br>　　数篇正始韵，一片补亡心。孤悄欺何谢，云波不可寻。
<br>
<br>　　卷823_16  「送石秀才」栖白
<br>
<br>　　正是叹羁游，知音拜楚侯。何须辞远道，自可乐扁舟。
<br>
<br>　　倚棹江洲雨，闻猿岛岫秋。谢家山水兴，终日待诗流。
<br>
<br>　　卷823_17  「送造微上人游五台及礼本师」栖白
<br>
<br>　　寒空金锡响，欲过渭阳津。极目多来雁，孤城少故人。
<br>
<br>　　与师虽别久，于法本相亲。又对清凉月，中宵语宿因。
<br>
<br>　　卷823_18  「送禅师宗极归玉峰」栖白
<br>
<br>　　背郭去归宿，头陀意颇浓。鹤争栖远树，猿斗上孤峰。
<br>
<br>　　夜戍经霜月，秋城过雨钟。由来无定止，何处访高踪。
<br>
<br>　　卷823_19  「送僧归旧山」栖白
<br>
<br>　　谈空与破邪，献寿复荣家。白日得何偈，青天落几花。
<br>
<br>　　传灯皆有分，化俗独无涯。却入中峰寺，还知有聚沙。
<br>
<br>　　卷823_20  「送圆仁三藏归本国」栖白
<br>
<br>　　家山临晚日，海路信归桡。树灭浑无岸，风生只有潮。
<br>
<br>　　岁穷程未尽，天末国仍遥。已入闽王梦，香花境外邀。
<br>
<br>　　卷823_21  「送王炼师归嵩岳」栖白
<br>
<br>　　飘然绿毛节，杳去洛城端。隔水见秋岳，兼霜扫石坛。
<br>
<br>　　一溪松色古，半夜鹤声寒。迥与人寰别，劳生不可观。
<br>
<br>　　卷823_22  「寿昌节赋得红云表夏日」栖白
<br>
<br>　　景候融融阴气潜，如峰云共火相兼。霞光捧日登天上，
<br>
<br>　　丹彩乘风入殿檐。行逐赤龙千岁出，明当朱夏万方瞻。
<br>
<br>　　微臣多幸逢佳节，得赋殊祥近御帘。
<br>
<br>　　卷823_23  「经废宫」栖白
<br>
<br>　　终日河声咽暮空，烟愁此地昼鳌＝醴东去沙侵苑，
<br>
<br>　　玉辇西来树满宫。鲁客望津天欲雪，朔鸿离岸苇生风。
<br>
<br>　　那堪独立思前事，回首残阳雉堞红。
<br>
<br>　　卷823_24  「赠识古法师」栖白
<br>
<br>　　重城深寺讲初休，却忆家山访旧游。对月与君相送夜，
<br>
<br>　　闻蛩教我独惊秋。云心杳杳难为别，鹤性萧萧不可留。
<br>
<br>　　遥想孤舟清渭上，飘然帆影起离愁。
<br>
<br>　　卷823_25  「月夜怀刘秀才（一作元孚诗）」栖白
<br>
<br>　　独夜相思但自劳，阮生吟罢梦云涛。
<br>
<br>　　此时小定未禅寂，古塔月中松磬高。
<br>
<br>　　卷823_26  「寄南山景禅师」栖白
<br>
<br>　　一度林前见远公，静闻真语世情空。
<br>
<br>　　至今寂寞禅心在，任起桃花柳絮风。
<br>
<br>　　卷823_27  「哭刘得仁」栖白
<br>
<br>　　为爱诗名吟至死，风魂雪魄去难招。
<br>
<br>　　直须桂子落坟上，生得一枝冤始消。
<br>
<br>　　卷823_28  「龙潭」应物
<br>
<br>　　石激悬流雪满湾，五龙潜处野云闲。暂收雷电九峰下，
<br>
<br>　　且饮溪潭一水间。浪引浮槎依北岸，波分晓日浸东山。
<br>
<br>　　回瞻四面如看画，须信游人不欲还。
<br>
<br>　　卷823_29  「题化城寺」应物
<br>
<br>　　平高选处创莲宫，一水萦流处处通。画阁昼开迟日畔，
<br>
<br>　　禅房夜掩碧云中。平川不见龙行雨，幽谷遥闻虎啸风。
<br>
<br>　　偶与游人论法要，真元浩浩理无穷。
<br>
<br>　　卷823_30  「戴云山吟」智亮
<br>
<br>　　人间谩说上天梯，上万千回总是迷。
<br>
<br>　　曾似老人岩上坐，清风明月与心齐。
<br>
<br>　　戴云山顶白云齐，登顶方知世界低。
<br>
<br>　　异草奇花人不识，一池分作九条溪。
<br>
<br>　　卷823_31  「答卢邺」良V
<br>
<br>　　风泉只向梦中闻，身外无馀可寄君。
<br>
<br>　　当户一轮惟晓月，挂檐数片是秋云。
<br>
<br>　　卷823_32  「山居八咏」常达
<br>
<br>　　身闲依祖寺，志僻性多慵。少室遗真旨，层楼起暮钟。
<br>
<br>　　啜茶思好水，对月数诸峰。有问山中趣，庭前是古松。
<br>
<br>　　晚望虚庭物，心心见祖情。烟开分岳色，雨雾减泉声。
<br>
<br>　　远树猿长啸，层岩日乍明。更堪论的意，林下笋新生。
<br>
<br>　　一室尘埃外，然祗么常。睡来开寝帐，钟动下禅床。
<br>
<br>　　溪浸山光冷，秋凋木叶黄。时提祖师意，欹石看斜阳。
<br>
<br>　　西来真祖意，只在见闻中。寒雁一声过，疏林几叶空。
<br>
<br>　　心闲怜水石，身老怯霜风。为报参玄者，山山月色同。
<br>
<br>　　真性寂无机，尘尘祖佛师。日明庭砌暖，霜苦药苗衰。
<br>
<br>　　汲水和烟酌，栽松带雪移。好听玄旨处，猿啸岭南枝。
<br>
<br>　　古寺凭栏危，时闻举妙机。庭空月色净，夜迥磬声移。
<br>
<br>　　漏转寒更急，灯残冷焰微。太虚同万象，相谓话玄微。
<br>
<br>　　胡僧论的旨，物物唱圆成。疏柳春来翠，幽窗日渐明。
<br>
<br>　　禅心清石室，蝶翅覆花英。好听谈玄处，乔松鹤数声。
<br>
<br>　　祖祖唯心旨，春融日正长。霜轻莎草绿，风细药苗香。
<br>
<br>　　月满真如净，花开觉树芳。庭前莺啭处，时听语圆常。
<br>
<br>　　卷823_33  「苦热行」僧鸾
<br>
<br>　　烛龙衔火飞天地，平陆无风海波沸。彤云叠叠耸奇峰，
<br>
<br>　　焰焰流光热凝翠。烟岛抟鹏双翅，羲和赫怒强总辔。
<br>
<br>　　饮流夸父毙长途，如见当中印王字。明明夜西朝又东，
<br>
<br>　　古来有道仍再中。扶桑老叶蔽不得，辉华直欲凌苍空。
<br>
<br>　　行人挥汗翻成雨，口燥喉干嗌尘土。西郊云色昼冥冥，
<br>
<br>　　如何不救生灵苦。何山怪木藏蛟龙，缩鳞卷鬣为乖慵。
<br>
<br>　　不发滂泽注天下，欲使风雷何所从。旱苗原上枯成焰，
<br>
<br>　　岳灵徒祝无神验。豪家帘外唤清风，水纹明角铺长簟。
<br>
<br>　　玉扇画堂凝夜秋，歌艳绕梁催莫愁。阳乌落尽酒不醒，
<br>
<br>　　扶上西园当月楼。废田⑺婪俏崾簦库有黄金仓有粟。
<br>
<br>　　卷823_34  「赠李粲秀才（字辉用）」僧鸾
<br>
<br>　　陇西辉用真才子，搜奇探险无伦比。笔下磨巨阙锋，
<br>
<br>　　胸中静滟西江水。哀弦古乐清人耳，月露激寒哭秋鬼。
<br>
<br>　　苔地无尘到晓吟，杉松老叶风干起。十轴示余三百篇，
<br>
<br>　　金碧烂光烧蜀笺。雄芒逸气测不得，使我踯躅成狂颠。
<br>
<br>　　大郊远阔空无边，凝明淡绿收馀烟。旷怀相对景何限，
<br>
<br>　　落日乱峰青倚天。又惊大舶帆高悬，行涛劈浪凌飞仙。
<br>
<br>　　回首瞥见五千仞，扑下香炉瀑布泉。何事古人夸八斗，
<br>
<br>　　焉敢今朝定妍丑。飒风驱雷暂不停，始向场中称大手。
<br>
<br>　　骏如健鹘鹗与雕，云猎野翻重霄。狐狸窜伏不敢动，
<br>
<br>　　却下双鸣当迅飙。愁如湘灵哭湘浦，咽咽哀音隔云雾。
<br>
<br>　　九嶷深翠转巍峨，仙骨寒消不知处。清同野客敲越瓯，
<br>
<br>　　丁当急响涵清秋。鸾雏相引叫未定，霜结夜阑仍在楼。
<br>
<br>　　高若太空露云物，片白激青皆仿佛。仙鹤闲从净碧飞，
<br>
<br>　　巨鳌头戴蓬莱出。前辈歌诗惟翰林，神仙老格何高深。
<br>
<br>　　鞭驰造化绕笔转，灿烂不为酸苦吟。梦乘明月清沈沈，
<br>
<br>　　飞到天台天姥岑。倾湖涌海数百字，字字不朽长金。
<br>
<br>　　此日多君可俦侣，堆珠叠玑满玄圃。终日并辔游昆仑，
<br>
<br>　　十二楼中宴王母。
<br>
<br>　　卷823_35  「和王季文题九华山」神颖
<br>
<br>　　众岳雄分野，九华镇南朝。彩笔凝空远，崔嵬寄青霄。
<br>
<br>　　龙潭古仙府，灵药今不凋。莹为沧海镜，烟霞作荒标。
<br>
<br>　　造化心数奇，性状精气饶。玉树郁玲珑，天籁韵萧寥。
<br>
<br>　　寂寂寻乳窦，兢兢行石桥。通泉漱云母，藉草萦香苕。
<br>
<br>　　我住幽且深，君赏昏复朝。稀逢发清唱，片片霜凌飙。
<br>
<br>　　卷823_36  「宿严陵钓台」神颖
<br>
<br>　　寒谷荒台七里洲，贤人永逐水东流。
<br>
<br>　　独猿叫断青天月，千古冥冥潭树秋。
<br>
<br>　　卷823_37  「效古」澹交
<br>
<br>　　荣辱又荣辱，一何翻与覆。人生百岁中，孰肯死前足。
<br>
<br>　　玄鬓忽如丝，青丛不再绿。自古争名徒，黄金是谁禄。
<br>
<br>　　卷823_38  「病后作」澹交
<br>
<br>　　未得忘身法，此身终未安。病肠犹可洗，瘦骨不禁寒。
<br>
<br>　　药少心情饵，经无气力看。悠悠片云质，独对夕阳残。
<br>
<br>　　卷823_39  「写真」澹交
<br>
<br>　　图形期自见，自见却伤神。已是梦中梦，更逢身外身。
<br>
<br>　　水花凝幻质，墨彩染空尘。堪笑予兼尔，俱为未了人。
<br>
<br>　　卷823_40  「端午」文秀
<br>
<br>　　节分端午自谁言，万古传闻为屈原。
<br>
<br>　　堪笑楚江空渺渺，不能洗得直臣冤。
<br>
<br>　　卷823_41  「谢友人见访留诗」怀楚
<br>
<br>　　轩车谁肯到，泉石自相亲。暮雨凋残寺，秋风怅望人。
<br>
<br>　　庭新一片叶，衣故十年尘。赖有瑶华赠，清吟愈病身。
<br>
<br>　　卷823_42  「送新平故人」怀楚
<br>
<br>　　常听仓庚思旧友，又因蝴蝶梦生涯。一千馀里河连郭，
<br>
<br>　　三十六峰寒到家。阴岛直分东虢雁，晴楼高入上阳鸦。
<br>
<br>　　姜庙北与君别，应笑薄寒悲落花。
<br>
<br>　　卷823_43  「辞南平钟王召」耽章
<br>
<br>　　摧残枯木倚寒林，几度逢春不变心。
<br>
<br>　　樵客见之犹不采，郢人何事苦搜寻。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
