<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百四十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百四十三
<br>
<br>　　卷543_1  「赠李商隐」喻凫
<br>
<br>　　羽翼恣抟扶，山河使笔驱。月疏吟夜桂，龙失咏春珠。
<br>
<br>　　草细盘金勒，花繁倒玉壶。徒嗟好章句，无力致前途。
<br>
<br>　　卷543_2  「元日即事」喻凫
<br>
<br>　　敛板贺交亲，称觞讵有巡。年光悲掷旧，景色喜呈新。
<br>
<br>　　水柳烟中重，山梅雪后真。不知将白发，何以度青春。
<br>
<br>　　卷543_3  「送贾岛往金州谒姚员外」喻凫
<br>
<br>　　山光与水色，独往此中深。溪沥椒花气，岩盘漆叶阴。
<br>
<br>　　潇湘终共去，巫峡羡先寻。几夕江楼月，玄晖伴静吟。
<br>
<br>　　卷543_4  「送友人罢举归蜀」喻凫
<br>
<br>　　憔悴满衣尘，风光岂属身。卖琴红粟贵，看镜白髭新。
<br>
<br>　　栈畔谁高步，巴边自问津。凄然莫滴血，杜宇正哀春。
<br>
<br>　　卷543_5  「送卫尉之延陵」喻凫
<br>
<br>　　草木正花时，交亲触雨辞。一官之任远，尽室出城迟。
<br>
<br>　　乳滴茅君洞，鸦鸣季子祠。想知佐理暇，日有咏怀诗。
<br>
<br>　　卷543_6  「送越州高录事」喻凫
<br>
<br>　　官曹权纪纲，行李半舟航。浦溆潮来广，川源鸟去长。
<br>
<br>　　笋成稽岭岸，莲发镜湖香。泽国还之任，鲈鱼浪得尝。
<br>
<br>　　卷543_7  「送潘咸」喻凫
<br>
<br>　　时时赍破囊，访我息闲坊。煮雪问茶味，当风看雁行。
<br>
<br>　　心齐山鹿逸，句敌柳花狂。坚苦今如此，前程岂渺茫。
<br>
<br>　　卷543_8  「送友人下第归宁」喻凫
<br>
<br>　　紫阁雪未尽，杏园花亦寒。灞西辞旧友，楚外忆新安。
<br>
<br>　　细雨猿啼ǎ微阳鹭起滩。旋应赴秋贡，讵得久承欢。
<br>
<br>　　卷543_9  「游北山寺」喻凫
<br>
<br>　　烟冈影畔寺，游步此时孤。庭静众药在，鹤闲双桧枯。
<br>
<br>　　蓝峰露秋院，灞水入春厨。便可栖心迹，如何返旧途。
<br>
<br>　　卷543_10  「冬日题无可上人院」喻凫
<br>
<br>　　入户道心生，茶间踏叶行。泻风瓶水涩，承露鹤巢轻。
<br>
<br>　　阁北长河气，窗东一桧声。诗言与禅味，语默此皆清。
<br>
<br>　　卷543_11  「游云际寺」喻凫
<br>
<br>　　涧壑吼风雷，香门绝顶开。阁寒僧不下，钟定虎常来。
<br>
<br>　　鸟啄林稍果，鼯跳竹里苔。心源无一事，尘界拟休回。
<br>
<br>　　卷543_12  「题翠微寺」喻凫
<br>
<br>　　沿溪又涉巅，始喜入前轩。钟度鸟沈壑，殿扃云湿幡。
<br>
<br>　　凉泉堕众石，古木彻疏猿。月上僧阶近，斯游岂易言。
<br>
<br>　　卷543_13  「广德官舍二松」喻凫
<br>
<br>　　杨公休簿领，二木日坚牢。直甚彰吾节，清终庇尔曹。
<br>
<br>　　幽阴月里细，冷树雪中高。谁见干霄后，枝飘白鹤毛。
<br>
<br>　　卷543_14  「浴马」喻凫
<br>
<br>　　解控复收鞭，长津动细涟。空蹄沈绿玉，阔臆没连钱。
<br>
<br>　　沫漩桥声下，嘶盘柳影边。常闻禀龙性，固与白波便。
<br>
<br>　　卷543_15  「和段学士南亭春日对雨」喻凫
<br>
<br>　　晨飞晚未休，兰阁客吟愁。萧飒柳边挂，萦纡花底流。
<br>
<br>　　声繁乍离籁，洒急不成沤。经夕江湖思，烟波一钓舟。
<br>
<br>　　卷543_16  「书怀」喻凫
<br>
<br>　　只是守琴书，僧中独寓居。心唯务鹤静，分合与名疏。
<br>
<br>　　暮雨啼次，凉风落木初。家山太湖渌，归去复何如。
<br>
<br>　　卷543_17  「一公房」喻凫
<br>
<br>　　幽深谁掩关，清净自多闲。一雨收众木，孤云生远山。
<br>
<br>　　花萎绿苔上，鸽乳翠楼间。岚霭燃香夕，容听半偈还。
<br>
<br>　　卷543_18  「晚次临泾」喻凫
<br>
<br>　　路入犬羊群，城寒雉堞曛。居人只尚武，过客谩投文。
<br>
<br>　　马怯奔浑水，雕沈莽苍云。沙田积蒿艾，竟夕见烧焚。
<br>
<br>　　卷543_19  「王母祠前写望」喻凫
<br>
<br>　　云霞千古事，桃李旧花颜。芳信沈青鸟，空祠掩暮山。
<br>
<br>　　香传一座暗，柳匝万家闲。那复伤神所，河昏落日间。
<br>
<br>　　卷543_20  「游暖泉精舍」喻凫
<br>
<br>　　坞木殿前空，山河泽国同。鸟闲沙影上，泉落树阴中。
<br>
<br>　　缆舸蒲花水，萦幡柳絮风。然方寸地，何事更悲蓬。
<br>
<br>　　卷543_21  「怀乡」喻凫
<br>
<br>　　秋风江上家，钓艇泊芦花。断岸绿杨荫，疏篱红槿遮。
<br>
<br>　　鼍鸣积雨窟，鹤步夕阳沙。抱疾僧窗夜，归心过月斜。
<br>
<br>　　卷543_22  「岫禅师南溪兰若」喻凫
<br>
<br>　　锡影配瓶光，孤溪照草堂。水悬青石磴，钟动白云床。
<br>
<br>　　树色含残雨，河流带夕阳。唯应无月夜，瞑目见他方。
<br>
<br>　　卷543_23  「龙翔寺寄李频」喻凫
<br>
<br>　　钟声南北寺，不道往来遥。人事因循过，时光荏苒销。
<br>
<br>　　悬灯洒砌雨，上阁绕云雕。即是洲中柳，嘶蝉急暮条。
<br>
<br>　　卷543_24  「送武之宁」喻凫
<br>
<br>　　戍路少人踪，边烟淡复浓。诗宁写别恨，酒不上离容。
<br>
<br>　　燕拂沙河柳，鸦高石窟钟。悠然一暌阻，山叠虏云重。
<br>
<br>　　卷543_25  「夏日题岫禅师房」喻凫
<br>
<br>　　朝朝声磬罢，章子扫藤阴。花过少游客，日长无事心。
<br>
<br>　　回山闭院直，落水下桥深。安得开方便，容身老此林。
<br>
<br>　　卷543_26  「夏日因怀阳羡旧游寄裴书记」喻凫
<br>
<br>　　落日太湖西，波涵万象低。藕花熏浦溆，菱蔓匿凫p.
<br>
<br>　　树及长桥尽，滩回七里迷。还应坐筹暇，时一梦荆溪。
<br>
<br>　　卷543_27  「呈薛博士」喻凫
<br>
<br>　　辛勤长在学，一室少曾开。时忆暮山寺，独登衰草台。
<br>
<br>　　名期五字立，迹愧九年来。此意今聊写，还希君子哀。
<br>
<br>　　卷543_28  「即事」喻凫
<br>
<br>　　抱杖立溪口，迎秋看塞门。连山互苍翠，二水各清浑。
<br>
<br>　　笛发孤烟戍，鸦归夕照村。萋萋芳草色，终是忆王孙。
<br>
<br>　　卷543_29  「龙翔寺阁夜怀渭南张少府」喻凫
<br>
<br>　　春城带病别，秋塞见除书。况是神仙吏，仍非尘土居。
<br>
<br>　　河风吹鸟迥，岳雨滴桐疏。坐阁驰思夕，沙东凉月虚。
<br>
<br>　　卷543_30  「夏日龙翔寺居即事寄崔侍御」喻凫
<br>
<br>　　古刹一幡斜，吹门水过沙。数声钟里饭，双影树间茶。
<br>
<br>　　落日穷荒雨，微风古堑花。何当戴豸客，复此问生涯。
<br>
<br>　　卷543_31  「龙翔寺居喜胡权见访因宿」喻凫
<br>
<br>　　林栖无异欢，煮茗就花栏。雀北冈晓，僧开西阁寒。
<br>
<br>　　冲桥二水急，扣月一钟残。明发还分手，徒悲行路难。
<br>
<br>　　卷543_32  「宿石窟寺」喻凫
<br>
<br>　　一刹古冈南，孤钟撼夕岚。客闲明月阁，僧闭白云庵。
<br>
<br>　　野鹤立枯ǎ天龙吟净潭。因知不生理，合自此中探。
<br>
<br>　　卷543_33  「夏日龙翔寺寄张侍御」喻凫
<br>
<br>　　沙西林杪寺，殿倚石棱开。晓月僧汲井，残阳钟殷台。
<br>
<br>　　河冲绿野去，鸟背白云来。日夕唯增思，京关未想回。
<br>
<br>　　卷543_34  「秋日将归长安留别王尚书」喻凫
<br>
<br>　　朔漠正秋霖，西风传夕砧。沧洲未归迹，华发受恩心。
<br>
<br>　　露色冈莎冷，蝉声坞木深。清晨a钺内，只献白云吟。
<br>
<br>　　卷543_35  「龙翔寺言怀」喻凫
<br>
<br>　　眠云喜道存，读易过朝昏。乔木青连郭，长河白泻门。
<br>
<br>　　钟沈残月坞，鸟去夕阳村。搜此成闲句，期逢作者论。
<br>
<br>　　卷543_36  「龙翔寺居夏日寄献王尚书」喻凫
<br>
<br>　　那期高旆下，得遇重臣知。泉石容居止，风沙免路岐。
<br>
<br>　　河兼落下望，句入大荒思。无复愁烦暑，回山翠阁危。
<br>
<br>　　卷543_37  「题弘济寺不出院僧」喻凫
<br>
<br>　　楚鞋应此世，只绕砌苔休。色相栽花视，身心坐石修。
<br>
<br>　　声寒通节院，城黑见烽楼。欲取闲云并，闲云有去留。
<br>
<br>　　卷543_38  「寄刘录事」喻凫
<br>
<br>　　城西青岛寺，累夏漱寒泉。今在提纲所，应难扫石眠。
<br>
<br>　　风沙榆塞迥，波浪橘洲偏。重整潇湘棹，心期更几年。
<br>
<br>　　卷543_39  「酬王檀见寄」喻凫
<br>
<br>　　驰心栖杳冥，何物比清泠。夜月照巫峡，秋风吹洞庭。
<br>
<br>　　酬难尘鬓皓，坐久壁灯青。竟晚苍山咏，乔枝有鹤听。
<br>
<br>　　卷543_40  「寺居秋日对雨有怀」喻凫
<br>
<br>　　修修复，黄叶此时飞。隐几客吟断，邻房僧话稀。
<br>
<br>　　鸽寒栖树定，萤湿在窗微。即事潇湘渚，渔翁披草衣。
<br>
<br>　　卷543_41  「答刘录事夜月怀湘西友人见寄」喻凫
<br>
<br>　　相逢仍朔漠，相问即波涛。江思苇花折，笛声关月高。
<br>
<br>　　簿书君阅倦，章句我吟劳。竟夕空凭阁，长河r石壕。
<br>
<br>　　卷543_42  「上高侍御」喻凫
<br>
<br>　　旧隐白云峰，生涯落叶同。关河一栖旅，杨柳十东风。
<br>
<br>　　迹处龙钟内，声居汩没中。酬恩若有地，宁止杀微躬。
<br>
<br>　　卷543_43  「冬日寄友人」喻凫
<br>
<br>　　空为梁甫吟，谁竟是知音。风雪坐闲夜，乡园来旧心。
<br>
<br>　　沧江孤棹迥，落日一钟深。君子久忘我，此诚甘自沈。
<br>
<br>　　卷543_44  「冬夜宿余正字静恭里闲居」喻凫
<br>
<br>　　每来多便宿，不负白云言。古木朔风动，寒城疏雪翻。
<br>
<br>　　微灯悬刻漏，旧梦返湘沅。先是琴边起，知为阁务繁。
<br>
<br>　　卷543_45  「得子侄书」喻凫
<br>
<br>　　远书来阮巷，阙下见江东。不得经史力，枉抛耕稼功。
<br>
<br>　　雁天霞脚雨，渔夜苇条风。无复琴杯兴，开怀向尔同。
<br>
<br>　　卷543_46  「献知己」喻凫
<br>
<br>　　亦忝受恩身，当殊投刺新。竟蒙分玉石，终不离埃尘。
<br>
<br>　　大谷非无暖，幽枝自未春。昏昏过朝夕，应念苦吟人。
<br>
<br>　　卷543_47  「赠张宕κ俊褂髻
<br>
<br>　　露白覆棋宵，林青读易朝。道高天子问，名重四方招。
<br>
<br>　　许鹤归华顶，期僧过石桥。虽然在京国，心迹自逍遥。
<br>
<br>　　卷543_48  「早秋寺居酬张侍御六韵见寄」喻凫
<br>
<br>　　六十上清冥，晓缄东越藤。山光紫衣陟，寺影白云凝。
<br>
<br>　　湿叶起寒鸟，深林惊古僧。微风窗静展，细雨阁吟登。
<br>
<br>　　清韵岳磬远，佳音湖水澄。却思前所献，何以豸冠称。
<br>
<br>　　卷543_49  「和段学士对雪」喻凫
<br>
<br>　　盈尺知丰稔，开窗对酒壶。飘当大野匝，洒到急流无。
<br>
<br>　　密际西风尽，凝间朔气扶。干摧鸟栖ǎ冷射夜残垆。
<br>
<br>　　赞月登斜汉，兼沙搅北湖。惭于郢客坐，一此调巴Q.
<br>
<br>　　卷543_50  「监试夜雨滴空阶」喻凫
<br>
<br>　　霎霎复凄凄，飘松又洒槐。气髦胪槛，声叠藓花阶。
<br>
<br>　　古壁青灯动，深庭湿叶埋。徐垂旧鸳瓦，竞历小茅斋。
<br>
<br>　　冷与阴虫间，清将玉漏谐。病身唯展转，谁见此时怀。
<br>
<br>　　卷543_51  「春雨如膏」喻凫
<br>
<br>　　幂幂敛轻尘，魇野春。细光添柳重，幽点溅花匀。
<br>
<br>　　惨淡游丝景，阴沈落絮辰。回低飞蝶翅，寒滴语禽身。
<br>
<br>　　洒岳摧馀雪，吹江叠远O.东城与西陌，晴后趣何新。
<br>
<br>　　卷543_52  「送友人南中访旧知」喻凫
<br>
<br>　　春尽大方游，思君便白头。地蒸川有毒，天暖树无秋。
<br>
<br>　　水急三巴险，猿分五岭愁。为缘知己分，南国必淹留。
<br>
<br>　　卷543_53  「玄都观李尊师」喻凫
<br>
<br>　　藓帻翠髯公，存思古观空。晓坛柽叶露，晴圃柳花风。
<br>
<br>　　寿已将椿并，棋难见局终。何当与高鹤，飞去海光中。
<br>
<br>　　卷543_54  「送石贲归吴兴」喻凫
<br>
<br>　　同志幸同年，高堂君独还。齐荣恩未报，共隐事皆闲。
<br>
<br>　　访寺临河岸，开楼见海山。洛中推二陆，莫久恋乡关。
<br>
<br>　　卷543_55  「感遇」喻凫
<br>
<br>　　江乡十年别，京国累日同。在客几多事，俱付酒杯中。
<br>
<br>　　卷543_56  「晚思」喻凫
<br>
<br>　　鹤下紫阁云，沈沈翠微雨。独坐正无言，孤庄一声杵。
<br>
<br>　　卷543_57  「赠空禅师」喻凫
<br>
<br>　　虎见修行久，松知夏腊高。寒堂坐风雨，瞑目尚波涛。
<br>
<br>　　卷543_58  「西山寒日逢韦侍御」喻凫
<br>
<br>　　獬豸霜中貌，龙钟病后颜。惨伤此身事，风雪动江山。
<br>
<br>　　卷543_59  「题禅院」喻凫
<br>
<br>　　无花地亦香，有鹤松多直。向此奚必孤，山僧尽相识。
<br>
<br>　　卷543_60  「惊秋」喻凫
<br>
<br>　　莺啭才间关，蝉鸣旋萧屑。如何两鬓毛，不作千枝雪。
<br>
<br>　　卷543_61  「经刘校书墓」喻凫
<br>
<br>　　远冢松回曲渚风，一官闻是校书终。
<br>
<br>　　霜情月思今何在，零落人间策子中。
<br>
<br>　　卷543_62  「蒋处士宅喜闲公至」喻凫
<br>
<br>　　绝杯夏别螺江渡，单钵春过处士斋。
<br>
<br>　　尝茗议空经不夜，照花明月影侵阶。
<br>
<br>　　卷543_63  「绝句（一作忆友人）」喻凫
<br>
<br>　　银地无尘金菊开，紫梨红枣堕莓苔。
<br>
<br>　　一泓秋水一轮月，今夜故人来不来。
<br>
<br>　　卷543_64  「句」喻凫
<br>
<br>　　颜凋明镜觉，思苦白云知。
<br>
<br>　　沧洲迷钓隐，紫阁负僧期。（见张为《主客图》）。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
