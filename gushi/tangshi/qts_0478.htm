<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百七十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百七十八
<br>
<br>　　卷478_1  「云安公主下降奉诏作催妆诗」陆畅
<br>
<br>　　云安公主贵，出嫁五侯家。天母亲调粉，日兄怜赐花。
<br>
<br>　　催铺百子帐，待障七香车。借问妆成未，东方欲晓霞。
<br>
<br>　　卷478_2  「山出云」陆畅
<br>
<br>　　灵山蓄云彩，纷郁出清晨。望树繁花白，看峰小雪新。
<br>
<br>　　映松张盖影，依涧布鱼鳞。高似从龙处，低如触石频。
<br>
<br>　　浓光藏半岫，浅色类飘尘。玉叶开天际，遥怜占早春。
<br>
<br>　　卷478_3  「惊雪」陆畅
<br>
<br>　　怪得北风急，前庭如月辉。天人宁许巧，剪水作花飞。
<br>
<br>　　卷478_4  「闻早蝉」陆畅
<br>
<br>　　落日早蝉急，客心闻更愁。一声来枕上，梦里故园秋。
<br>
<br>　　卷478_5  「别刘端公」陆畅
<br>
<br>　　连骑出都门，秋蝉噪高柳。落日辞故人，自醉不关酒。
<br>
<br>　　卷478_6  「新晴爱月（一作山斋玩月）」陆畅
<br>
<br>　　野性平生惟爱月，新晴半夜睹蝉娟。
<br>
<br>　　起来自擘纱窗破，恰漏清光落枕前。
<br>
<br>　　卷478_7  「云安公主出降杂咏催妆二首」陆畅
<br>
<br>　　天上琼花不避秋，今宵织女嫁牵牛。
<br>
<br>　　万人惟待乘鸾出，乞巧齐登明月楼。
<br>
<br>　　少妆银粉饰金钿，端正天花贵自然。
<br>
<br>　　闻道禁中时节异，九秋香满镜台前。
<br>
<br>　　卷478_8  「坐障」陆畅
<br>
<br>　　白玉为竿丁字成，黄金绣带短长轻。
<br>
<br>　　强遮天上花颜色，不隔云中语笑声。
<br>
<br>　　卷478_9  「帘」陆畅
<br>
<br>　　劳将素手卷虾须，琼室流光更缀珠。
<br>
<br>　　玉漏报来过半夜，可怜潘岳立踟蹰。
<br>
<br>　　卷478_10  「阶」陆畅
<br>
<br>　　L玉编金次第平，花纹隐起踏无声。
<br>
<br>　　几重便上华堂里，得见天人吹凤笙。
<br>
<br>　　卷478_11  「扇」陆畅
<br>
<br>　　宝扇持来入禁宫，本教花下动香风。
<br>
<br>　　娥须逐彩云降，不可通宵在月中。
<br>
<br>　　卷478_12  「解内人嘲（一作酬宫人）」陆畅
<br>
<br>　　粉面仙郎选圣朝，偶逢秦女学吹箫。
<br>
<br>　　须教翡翠闻王母，不奈乌鸢噪鹊桥。
<br>
<br>　　卷478_13  「成都赠别席夔」陆畅
<br>
<br>　　不值分流二江水，定应犹得且同行。
<br>
<br>　　三千里外情人别，更被子规啼数声。
<br>
<br>　　卷478_14  「游城东王驸马亭」陆畅
<br>
<br>　　城外无尘水间松，秋天木落见山容。
<br>
<br>　　共寻萧史江亭去，一望终南紫阁峰。
<br>
<br>　　卷478_15  「望毛女峰」陆畅
<br>
<br>　　我种东峰千叶莲，此峰毛女始求仙。
<br>
<br>　　今朝暗算当时事，已是人间七万年。
<br>
<br>　　卷478_16  「送李山人归山」陆畅
<br>
<br>　　来从千山万山里，归向千山万山去。
<br>
<br>　　山中白云千万重，却望人间不知处。
<br>
<br>　　卷478_17  「长安新晴」陆畅
<br>
<br>　　九重深浅人不知，金殿玉楼倚朝日。
<br>
<br>　　一夜城中新雨晴，御沟流得宫花出。
<br>
<br>　　卷478_18  「出蓝田关寄董使君」陆畅
<br>
<br>　　万里烟萝锦帐间，云迎水送度蓝关。
<br>
<br>　　七盘九折难行处，尽是龚黄界外山。
<br>
<br>　　卷478_19  「题悟公禅堂」陆畅
<br>
<br>　　临坛付法十三春，家本长城若下人。
<br>
<br>　　芸阁少年应不识，南山钞主是前身。
<br>
<br>　　卷478_20  「宿陕府北楼奉酬崔大夫二首」陆畅
<br>
<br>　　楼压黄河山满坐，风清水凉谁忍卧。
<br>
<br>　　人定军州禁漏传，不妨秋月城头过。
<br>
<br>　　一别朱门三四春，再来应笑尚风尘。
<br>
<br>　　昨宵唯有楼前月，识是谢公诗酒人。
<br>
<br>　　卷478_21  「陕州逢窦巩同宿，寄江陵韦协律」陆畅
<br>
<br>　　共出丘门岁九霜，相逢凄怆对离觞。
<br>
<br>　　荆南为报韦从事，一宿同眠御史床。
<br>
<br>　　卷478_22  「夜到泗州酬崔使君」陆畅
<br>
<br>　　徐城洪尽到淮头，月里山河见泗州。
<br>
<br>　　闻道泗滨清庙磬，雅声今在谢家楼。
<br>
<br>　　卷478_23  「送崔员外使回入京金钩驿逢因赠」陆畅
<br>
<br>　　六星宫里一星归，行到金钩近紫微。
<br>
<br>　　侍史别来经岁月，今宵应梦护香衣。
<br>
<br>　　卷478_24  「成都送别费冠卿」陆畅
<br>
<br>　　红椒花落桂花开，万里同游俱未回。
<br>
<br>　　莫厌客中频送客，思乡独上望乡台。
<br>
<br>　　卷478_25  「题商山庙」陆畅
<br>
<br>　　商洛秦时四老翁，人传羽化此山空。
<br>
<br>　　若无仙眼何由见，总在庙前花洞中。
<br>
<br>　　卷478_26  「题独孤少府园林」陆畅
<br>
<br>　　四面青山是四邻，烟霞成伴草成茵。
<br>
<br>　　年年洞口桃花发，不记曾经迷几人。
<br>
<br>　　卷478_27  「送独孤秀才下第归太白山」陆畅
<br>
<br>　　逸翮暂时成落羽，将归太白赏灵踪。
<br>
<br>　　须寻最近碧霄处，拟倩和云买一峰。
<br>
<br>　　卷478_28  「下第后病中」陆畅
<br>
<br>　　献玉频年命未通，穷秋成病悟真空。
<br>
<br>　　笑看朝市趋名者，不病那知在病中。
<br>
<br>　　卷478_29  「送深上人归江南」陆畅
<br>
<br>　　留得莲花偈付谁，独携金策欲归时。
<br>
<br>　　江南无限萧家寺，曾与白云何处期。
<br>
<br>　　卷478_30  「题自然观」陆畅
<br>
<br>　　剑阁门西第一峰，道陵成道有高踪。
<br>
<br>　　行人若上升仙处，须拨白云三四重。
<br>
<br>　　卷478_31  「疾愈步庭花」陆畅
<br>
<br>　　桃红李白觉春归，强步闲庭力尚微。
<br>
<br>　　从困不扶灵寿杖，恐惊花里早莺飞。
<br>
<br>　　卷478_32  「筹笔店江亭」陆畅
<br>
<br>　　九折岩边下马行，江亭暂歇听江声。
<br>
<br>　　白云绿树不关我，枉与樵人乐一生。
<br>
<br>　　卷478_33  「赠贺若少府」陆畅
<br>
<br>　　十日广陵城里住，听君花下抚金徽。
<br>
<br>　　新声指上怀中纸，莫怪潜偷数曲归。
<br>
<br>　　卷478_34  「太子刘舍人邀看花」陆畅
<br>
<br>　　年少风流七品官，朱衣白马冶游盘。
<br>
<br>　　负心不报春光主，几处偷看红牡丹。
<br>
<br>　　卷478_35  「蔷薇花」陆畅
<br>
<br>　　锦窠花朵灯丛醉，翠叶眉稠`露垂。
<br>
<br>　　莫引美人来架下，恐惊红片落燕支。
<br>
<br>　　卷478_36  「句」陆畅
<br>
<br>　　蜀道易，易于履平地。（《蜀道易》）
<br>
<br>　　蝉噪入云树，风开无主花。（《崔谏议林亭》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
