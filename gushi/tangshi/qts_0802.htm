<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百零二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷八百零二
<br>
<br>　　卷802_1  「燕子楼三首」关盼盼
<br>
<br>　　楼上残灯伴晓霜，独眠人起合欢床。
<br>
<br>　　相思一夜情多少，地角天涯不是长。
<br>
<br>　　北邙松柏锁愁烟，燕子楼中思悄然。
<br>
<br>　　自埋剑履歌尘散，红袖香销一十年。
<br>
<br>　　适看鸿雁岳阳回，又睹玄禽逼社来。
<br>
<br>　　瑶瑟玉箫无意绪，任从蛛网任从灰。
<br>
<br>　　卷802_2  「和白公诗」关盼盼
<br>
<br>　　自守空楼敛恨眉，形同春后牡丹枝。
<br>
<br>　　舍人不会人深意，讶道泉台不去随。
<br>
<br>　　卷802_3  「句」关盼盼
<br>
<br>　　儿童不识冲天物，漫把青泥污雪毫。（《临殁口吟》）
<br>
<br>　　卷802_4  「y曲六首」刘采春
<br>
<br>　　不喜秦淮水，生憎江上船。载儿夫婿去，经岁又经年。
<br>
<br>　　借问东园柳，枯来得几年。自无枝叶分，莫恐太阳偏。
<br>
<br>　　莫作商人妇，金钗当卜钱。朝朝江口望，错认几人船。
<br>
<br>　　那年离别日，只道住桐庐。桐庐人不见，今得广州书。
<br>
<br>　　昨日胜今日，今年老去年。黄河清有日，白发黑无缘。
<br>
<br>　　昨日北风寒，牵船浦里安。潮来打缆断，摇橹始知难。
<br>
<br>　　卷802_5  「寄欧阳詹」太原妓
<br>
<br>　　自从别后减容光，半是思郎半恨郎。
<br>
<br>　　欲识旧来云髻样，为奴开取缕金箱。
<br>
<br>　　卷802_6  「续韦蟾句」武昌妓
<br>
<br>　　悲莫悲兮生别离，登山临水送将归。
<br>
<br>　　武昌无限新栽柳，不见杨花扑面飞。
<br>
<br>　　卷802_7  「献李观察」舞柘枝女
<br>
<br>　　湘江舞罢忽成悲，便脱蛮靴出绛帷。
<br>
<br>　　谁是蔡邕琴酒客，魏公怀旧嫁文姬。
<br>
<br>　　卷802_8  「赠卢夫人」常浩
<br>
<br>　　佳人惜颜色，恐逐芳菲歇。日暮出画堂，下阶拜新月。
<br>
<br>　　拜月如有词，傍人那得知。归来投玉枕，始觉泪痕垂。
<br>
<br>　　卷802_9  「寄远」常浩
<br>
<br>　　年年二月时，十年期别期。春风不知信，轩盖独迟迟。
<br>
<br>　　今日无端卷珠箔，始见庭花复零落。人心一往不复归，
<br>
<br>　　岁月来时未尝错。可怜荧荧玉镜台，尘飞幂幂几时开。
<br>
<br>　　却念容华非昔好，画眉犹自待君来。
<br>
<br>　　卷802_10  「送武补阙」襄阳妓
<br>
<br>　　弄珠滩上欲销魂，独把离怀寄酒尊。
<br>
<br>　　无限烟花不留意，忍教芳草怨王孙。
<br>
<br>　　卷802_11  「题孙な后」王福娘
<br>
<br>　　苦把文章邀劝人，吟看好个语言新。
<br>
<br>　　虽然不及相如赋，也直黄金一二斤。
<br>
<br>　　卷802_12  「问な」王福娘
<br>
<br>　　日日悲伤未有图，懒将心事话凡夫。
<br>
<br>　　非同覆水应收得，只问仙郎有意无。
<br>
<br>　　卷802_13  「谢ぃㄒ蛔髦篮旖硎）」王福娘
<br>
<br>　　久赋恩情欲托身，已将心事再三陈。
<br>
<br>　　泥莲既没移栽分，今日分离莫恨人。
<br>
<br>　　卷802_14  「答小子弟诗」杨莱儿
<br>
<br>　　黄口小儿口莫凭，逡巡看取第三名。
<br>
<br>　　孝廉持水添瓶子，莫向街头乱碗鸣。
<br>
<br>　　卷802_15  「和赵光远题壁」杨莱儿
<br>
<br>　　长者车尘每到门，长卿非慕卓王孙。定知羽翼难随凤，
<br>
<br>　　却喜波涛未化鲲。娇别翠钿黏去袂，醉歌金雀碎残尊。
<br>
<br>　　多情多病年应促，早办名香为返魂。
<br>
<br>　　卷802_16  「贻郑昌图」楚儿
<br>
<br>　　应是前生有宿冤，不期今世恶因缘。蛾眉欲碎巨灵掌，
<br>
<br>　　鸡肋难胜子路拳。只拟吓人传铁券，未应教我踏青莲。
<br>
<br>　　曲江昨日君相遇，当下遭他数十鞭。
<br>
<br>　　卷802_17  「和李标」王苏苏
<br>
<br>　　怪得犬惊鸡乱飞，羸童瘦马老麻衣。
<br>
<br>　　阿谁乱引闲人到，留住青蚨热赶归。
<br>
<br>　　卷802_18  「临终召客（一作病中见落花）」颜令宾
<br>
<br>　　气馀三五喘，花剩两三枝。话别一尊酒，相邀无后期。
<br>
<br>　　卷802_19  「寄故人（一作杜羔妻诗）」张窈窕
<br>
<br>　　淡淡春风花落时，不堪愁望更相思。
<br>
<br>　　无金可买长门赋，有恨空吟团扇诗。
<br>
<br>　　卷802_20  「上成都在事（一作成都即事）」张窈窕
<br>
<br>　　昨日卖衣裳，今日卖衣裳。衣裳浑卖尽，羞见嫁时箱。
<br>
<br>　　有卖愁仍缓，无时心转伤。故园有虏隔，何处事蚕桑。
<br>
<br>　　卷802_21  「春思二首」张窈窕
<br>
<br>　　门前梅柳烂春辉，闭妾深闺绣舞衣。
<br>
<br>　　双燕不知肠欲断，衔泥故故傍人飞。
<br>
<br>　　井上梧桐是妾移，夜来花发最高枝。
<br>
<br>　　若教不向深闺种，春过门前争得知。
<br>
<br>　　卷802_22  「西江行」张窈窕
<br>
<br>　　日下西塞山，南来洞庭客。晴空白鸟度，万里秋光碧。
<br>
<br>　　卷802_23  「赠所思」张窈窕
<br>
<br>　　与君咫尺长离别，遣妾容华为谁说。
<br>
<br>　　夕望层城眼欲穿，晓临明镜肠堪绝。
<br>
<br>　　卷802_24  「句」张窈窕
<br>
<br>　　满院花飞人不到，含情欲语燕双双。（《春情》，
<br>
<br>　　见《吟窗杂录》）
<br>
<br>　　卷802_25  「赠裴思谦（一作裴思谦诗）」平康妓
<br>
<br>　　银G斜背解明，小语偷声贺玉郎。
<br>
<br>　　从此不知兰麝贵，夜来新惹桂枝香。
<br>
<br>　　卷802_26  「迷香洞」史凤
<br>
<br>　　洞口飞琼佩羽霓，香风飘拂使人迷。
<br>
<br>　　自从邂逅芙蓉帐，不数桃花流水溪。
<br>
<br>　　卷802_27  「神鸡枕」史凤
<br>
<br>　　枕绘鸳鸯久与栖，新裁雾e斗神鸡。
<br>
<br>　　与郎酣梦浑忘晓，鸡亦留连不肯啼。
<br>
<br>　　卷802_28  「锁莲灯」史凤
<br>
<br>　　灯锁莲花花照，翠钿同醉楚台巍。
<br>
<br>　　残灰剔罢携纤手，也胜金莲送辙回。
<br>
<br>　　卷802_29  「鲛红被」史凤
<br>
<br>　　肱被当年仅御寒，青楼惯染血猩纨。
<br>
<br>　　牙床舒卷g鸾共，正值窗棂月一团。
<br>
<br>　　卷802_30  「传香枕」史凤
<br>
<br>　　韩寿香从何处传，枕边芳馥恋婵娟。
<br>
<br>　　休疑粉黛加铤刃，玉女旃檀侍佛前。
<br>
<br>　　卷802_31  「八分羊」史凤
<br>
<br>　　党家风味足肥羊，绮阁留人漫较量。
<br>
<br>　　万羊亦是男儿事，莫学狂夫取次尝。
<br>
<br>　　卷802_32  「闭门羹」史凤
<br>
<br>　　一豆聊供游冶郎，去时忙唤锁仓琅。
<br>
<br>　　入门独慕相如侣，欲拨瑶琴弹凤凰。
<br>
<br>　　卷802_33  「突厥三台」盛小丛
<br>
<br>　　雁门山上雁初飞，马邑阑中马正肥。
<br>
<br>　　日旰山西逢驿使，殷勤南北送征衣。
<br>
<br>　　卷802_34  「云鬟」赵鸾鸾
<br>
<br>　　扰扰香云湿未干，鸦领蝉翼腻光寒。
<br>
<br>　　侧边斜插黄金凤，妆罢夫君带笑看。
<br>
<br>　　卷802_35  「柳眉」赵鸾鸾
<br>
<br>　　弯弯柳叶愁边戏，湛湛菱花照处频。
<br>
<br>　　妩媚不烦螺子黛，春山画出自精神。
<br>
<br>　　卷802_36  「檀口」赵鸾鸾
<br>
<br>　　衔杯微动樱桃颗，咳唾轻飘茉莉香。
<br>
<br>　　曾见白家樊素口，瓠犀颗颗缀榴芳。
<br>
<br>　　卷802_37  「纤指」赵鸾鸾
<br>
<br>　　纤纤软玉削春葱，长在香罗翠袖中。
<br>
<br>　　昨日琵琶弦索上，分明满甲染猩红。
<br>
<br>　　卷802_38  「酥乳」赵鸾鸾
<br>
<br>　　粉香汗湿瑶琴轸，春逗酥融绵雨膏。
<br>
<br>　　浴罢檀郎扪弄处，灵华凉沁紫葡萄。
<br>
<br>　　卷802_39  「献陈陶处士」莲花妓
<br>
<br>　　莲花为号玉为腮，珍重尚书遣妾来。
<br>
<br>　　处士不生巫峡梦，虚劳神女下阳台。
<br>
<br>　　卷802_40  「叙怀」徐月英
<br>
<br>　　为失三从泣泪频，此身何用处人伦。
<br>
<br>　　虽然日逐笙歌乐，长羡荆钗与布裙。
<br>
<br>　　卷802_41  「送人」徐月英
<br>
<br>　　惆怅人间万事违，两人同去一人归。
<br>
<br>　　生憎平望亭前水，忍照鸳鸯相背飞。
<br>
<br>　　卷802_42  「句」徐月英
<br>
<br>　　枕前泪与阶前雨，隔个窗儿滴到明。
<br>
<br>　　卷802_43  「句」韩襄客
<br>
<br>　　连理枝前同设誓，丁香树下共论心。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
