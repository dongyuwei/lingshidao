<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百六十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百六十三
<br>
<br>　　卷863_1  「与薛昭合婚诗」张云容
<br>
<br>　　脸花不绽几含幽，今夕阳春独换秋。
<br>
<br>　　我守孤灯无白日，寒云陇上更添愁。
<br>
<br>　　幽谷啼莺整羽翰，犀沈玉冷自长叹。
<br>
<br>　　月华不向扃泉户，露滴松枝一夜寒。
<br>
<br>　　韶光不见分成尘，曾饵金丹忽有神。
<br>
<br>　　不意薛生携旧律，独开幽谷一枝春。
<br>
<br>　　误入宫垣漏网人，月华静洗玉阶尘。
<br>
<br>　　自疑飞到蓬莱顶，琼艳三枝半夜春。
<br>
<br>　　卷863_2  「留别卢陲」崔少玄
<br>
<br>　　得之一元，匪受自天。太老之真，无上之仙。光含影藏，
<br>
<br>　　形于自然。真安匪求，神之久留。淑美其真，体性刚柔。
<br>
<br>　　丹霄碧虚，上圣之俦。百岁之后，空馀坟丘。
<br>
<br>　　卷863_3  「歌」戚逍遥
<br>
<br>　　笑看沧海欲成尘，王母花前别众真。
<br>
<br>　　千岁却归天上去，一心珍重世间人。
<br>
<br>　　卷863_4  「锦城春望」卓英英
<br>
<br>　　和风装点锦城春，细雨如丝压玉尘。
<br>
<br>　　漫把诗情访奇景，艳花浓酒属闲人。
<br>
<br>　　卷863_5  「理笙」卓英英
<br>
<br>　　频倚银屏理凤笙，调中幽意起春情。
<br>
<br>　　因思往事成惆怅，不得缑山和一声。
<br>
<br>　　卷863_6  「游福感寺答少年」卓英英
<br>
<br>　　牡丹未及开时节，况是秋风莫近前。
<br>
<br>　　留待来年二三月，一枝和露压神仙。
<br>
<br>　　卷863_7  「答玄士」卓英英
<br>
<br>　　数载幽栏种牡丹，裹香包艳待神仙。
<br>
<br>　　神仙既有丹青术，携取何妨入洞天。
<br>
<br>　　卷863_8  「和卓英英锦城春望」眉娘
<br>
<br>　　蚕市初开处处春，九衢明艳起香尘。
<br>
<br>　　世间总有浮华事，争及仙山出世人。
<br>
<br>　　卷863_9  「和卓英英理笙」眉娘
<br>
<br>　　但于闺阁熟吹笙，太白真仙自有情。
<br>
<br>　　他日丹霄骖白凤，何愁子晋不闻声。
<br>
<br>　　卷863_10  「附：太白山玄士画地吟」眉娘
<br>
<br>　　学得丹青数万年，人间几度变桑田。
<br>
<br>　　桑田虽变丹青在，谁向丹青合得仙。
<br>
<br>　　卷863_11  「答张郁歌」洛川仙女
<br>
<br>　　彩云入帝乡，白鹤又回翔。久留深不可，蓬岛路遐长。
<br>
<br>　　空爱长生术，不是长生人。今日洛川别，可惜洞中春。
<br>
<br>　　卷863_12  「附：张郁洛川沿步吟」洛川仙女
<br>
<br>　　浮生如梦能几何，浮生复更忧患多。
<br>
<br>　　无人与我长生术，洛川春日且长歌。
<br>
<br>　　卷863_13  「题玉壶赠元柳二子」南溟夫人
<br>
<br>　　来从一叶舟中来，去向百花桥上去。
<br>
<br>　　若到人间扣玉壶，鸳鸯自解分明语。
<br>
<br>　　卷863_14  「会真诗（杨敬真）」云台峰女仙
<br>
<br>　　人世徒纷扰，其生似梦华。谁言今昔里，俯首视云霞。
<br>
<br>　　卷863_15  「会真诗（马信真）」云台峰女仙
<br>
<br>　　几劫澄烦思，今身仅小成。誓将云外隐，不向世间存。
<br>
<br>　　卷863_16  「会真诗（徐湛真）」云台峰女仙
<br>
<br>　　绰约离尘世，从容上太清。云衣无绽日，鹤驾没遥程。
<br>
<br>　　卷863_17  「会真诗（郭修真）」云台峰女仙
<br>
<br>　　华岳无三尺，东瀛仅一杯。入云骑彩凤，歌舞上蓬莱。
<br>
<br>　　卷863_18  「会真诗（夏守真）」云台峰女仙
<br>
<br>　　共作云山侣，俱辞世界尘。静思前日事，抛却几年身。
<br>
<br>　　卷863_19  「仙诗五首」吴清妻
<br>
<br>　　道启真心觉渐清，天教绝粒应精诚。
<br>
<br>　　云外仙歌笙管合，花间风引步虚声。
<br>
<br>　　□□□□□□□，□君隐处当一星。
<br>
<br>　　□□莲花山头饭，黄精仙人掌上经。
<br>
<br>　　飞鸟莫到人莫攀，一隐十年不下山。
<br>
<br>　　袖中短书谁为达，华山道士卖药还。
<br>
<br>　　日落焚香坐醮坛，庭花露湿渐更阑。
<br>
<br>　　净水仙童调玉液，春宵羽客化金丹。
<br>
<br>　　摄念精思引彩霞，焚香虚室对烟花。
<br>
<br>　　道合云霄游紫府，湛然真境瑞皇家。
<br>
<br>　　卷863_20  「赠封陟」上元夫人
<br>
<br>　　谪居蓬岛别瑶池，春媚烟花有所思。
<br>
<br>　　为爱君心能洁白，愿操箕帚奉屏帏。
<br>
<br>　　卷863_21  「再赠」上元夫人
<br>
<br>　　弄玉有夫皆得道，刘纲兼室尽登仙。
<br>
<br>　　君能仔细窥朝露，须逐云车拜洞天。
<br>
<br>　　卷863_22  「留别」上元夫人
<br>
<br>　　萧郎不顾凤楼人，云涩回车泪脸新。
<br>
<br>　　愁想蓬瀛归去路，难窥旧苑碧桃春。
<br>
<br>　　卷863_23  「题寺廊柱」慈恩院女仙
<br>
<br>　　皇子陂头好月明，忘却华筵到晓行。
<br>
<br>　　烟收山低翠黛横，折得荷花远恨生。
<br>
<br>　　湖水团团夜如镜，碧树红花相掩映。
<br>
<br>　　北斗阑干移晓柄，有似佳期常不定。
<br>
<br>　　卷863_24  「后土夫人」蜀宫群仙
<br>
<br>　　偶引群仙到世间，熏风殿里醉华筵。
<br>
<br>　　等闲贪赏不归去，愁杀韦郎一觉眠。
<br>
<br>　　卷863_25  「王母」蜀宫群仙
<br>
<br>　　沧海成尘几万秋，碧桃花发长春愁。
<br>
<br>　　不来便是数千载，周穆汉皇何处游。
<br>
<br>　　卷863_26  「麻姑」蜀宫群仙
<br>
<br>　　世间何事不潸然，得失人情命不延。
<br>
<br>　　适向蔡家厅上饮，回头已见一千年。
<br>
<br>　　卷863_27  「上元夫人」蜀宫群仙
<br>
<br>　　思量往事一愁容，阿母曾邀到汉宫。
<br>
<br>　　城阙不存人不见，茂陵荒草恨无穷。
<br>
<br>　　卷863_28  「弄玉」蜀宫群仙
<br>
<br>　　采凤飞来到禁闱，便随王母驻瑶池。
<br>
<br>　　如今记得秦楼上，偷见萧郎恼妾时。
<br>
<br>　　卷863_29  「太真」蜀宫群仙
<br>
<br>　　春梦悠扬生下界，一堪成笑一堪悲。
<br>
<br>　　马嵬不是无情地，自遇蓬莱睡觉时。
<br>
<br>　　卷863_30  「赠郭翰二首」织女
<br>
<br>　　河汉虽云阔，三秋尚有期。情人终已矣，良会更何时。
<br>
<br>　　朱阁临清溪，琼宫衔紫房。佳情期在此，只是断人肠。
<br>
<br>　　卷863_31  「附：郭翰酬织女」织女
<br>
<br>　　人世将天上，由来不可期。谁知一回顾，更作两相思。
<br>
<br>　　赠枕犹香泽，啼衣尚泪痕。玉颜霄汉里，空有往来魂。
<br>
<br>　　卷863_32  「书任生案」嵩山女
<br>
<br>　　我本籍上清，谪居游五岳。以君无俗累，来劝神仙学。
<br>
<br>　　葛洪还有妇，王母亦有夫。神仙尽灵匹，君意合何如。
<br>
<br>　　卷863_33  「临去书赠」嵩山女
<br>
<br>　　君子既执迷，无由达情素。明月海山上，秋风独归去。
<br>
<br>　　卷863_34  「与赵旭叩柱歌」青童
<br>
<br>　　白云飘飘星汉斜，独行窈窕浮云车。
<br>
<br>　　仙郎独邀青童君，结情罗帐连心花。
<br>
<br>　　卷863_35  「题壁」观梅女仙
<br>
<br>　　南枝向暖北枝寒，一种春花有两般。
<br>
<br>　　凭仗高楼莫吹笛，大家留取倚阑看。
<br>
<br>　　卷863_36  「歌」吴彩鸾
<br>
<br>　　若能相伴陟仙坛，应得文箫驾彩鸾。
<br>
<br>　　自有绣襦并甲帐，瑶台不怕雪霜寒。
<br>
<br>　　卷863_37  「临化绝句」王氏女
<br>
<br>　　玩水登山无足时，诸仙频下听吟诗。
<br>
<br>　　此心不恋居人世，唯见天边双鹤飞。
<br>
<br>　　卷863_38  「赠华山游人」毛女正美
<br>
<br>　　药苗不满笥，又更上危巅。回首归去路，相将入翠烟。
<br>
<br>　　曾折松枝为宝栉，又编栗叶代罗襦。
<br>
<br>　　有时问却秦宫事，笑由交ㄍ太虚。
<br>
<br>　　卷863_39  「在紫霄夫人席上作」桃花夫人
<br>
<br>　　昔时训子西河上，汉使经过问妾缘。
<br>
<br>　　自到仙山不知老，凡间唤作几千年。
<br>
<br>　　卷863_40  「答孙玄照」王仙仙
<br>
<br>　　鸳鸯相见不相随，笼里笼前整羽衣。
<br>
<br>　　但得他时人放去，水中长作一双飞。
<br>
<br>　　卷863_41  「附：孙玄照琴中歌赠王仙仙」王仙仙
<br>
<br>　　相如曾作凤兮吟，昔被文君会此音。
<br>
<br>　　今日孤鸾还独语，痛哉仙子不弹琴。
<br>
<br>　　卷863_42  「临刑赋」杨损
<br>
<br>　　圣主何曾识仲都，可嗟社稷在须臾。
<br>
<br>　　市东便是神仙窟，何必乘舟泛五湖。
<br>
<br>　　卷863_43  「别遥见诗」妙女
<br>
<br>　　手攀桥柱立，滴泪天河满。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
