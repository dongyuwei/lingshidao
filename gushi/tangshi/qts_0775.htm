<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百七十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百七十五
<br>
<br>　　卷775_1  「宜春郡城闻猿」崔江
<br>
<br>　　怨抱霜枝向月啼，数声清绕郡城低。
<br>
<br>　　那堪日夜有云雨，便似巫山与建溪。
<br>
<br>　　卷775_2  「谪宜阳到荆渚」李伉
<br>
<br>　　汉江江水水连天，被谪宜阳路几千。
<br>
<br>　　为问野人山鸟语，问予归棹是何年。
<br>
<br>　　卷775_3  「九嶷山（山在萍乡，上有九嶷仙观）」刘望
<br>
<br>　　鼎湖冠剑有遗踪，晋汉真人羽化同。九转药成丹灶冷，
<br>
<br>　　五车云去玉堂空。仙家日月蓬壶里，尘世烟花梦寐中。
<br>
<br>　　徒有旧山流水畔，老松枝叶苦吟风。
<br>
<br>　　卷775_4  「郡城放猿献卫使君」易思
<br>
<br>　　千岩万壑与云连，放出雕笼任自然。叶洒惊风啼暮雨，
<br>
<br>　　月凝残雪饮流泉。临岐莫似三声日，避射须依绕树年。
<br>
<br>　　应解感恩寻太守，攀萝时复到楼前。
<br>
<br>　　卷775_5  「题袁州龙兴寺」易思
<br>
<br>　　百尺古松松下寺，宝幡朱盖画珊珊。
<br>
<br>　　闲庭甘露几回落，青石绿苔犹未干。
<br>
<br>　　卷775_6  「山中送弟方质」易思
<br>
<br>　　山中殷勤弟别兄，兄还送弟下山行。
<br>
<br>　　芦花飞处秋风起，日暮不堪闻雁声。
<br>
<br>　　卷775_7  「寻易尊师不遇」易思
<br>
<br>　　烂熳红霞光照衣，苔封白石路微微。
<br>
<br>　　华阳洞里人何在，落尽松花不见归。
<br>
<br>　　卷775_8  「秋日寄弟」赵防
<br>
<br>　　凉风飒庭户，渐疑华发侵。已经杨柳谢，犹听蟪蛄吟。
<br>
<br>　　雨助滩声出，云连野色深。Wo今在远，年酒共谁斟。
<br>
<br>　　卷775_9  「杨岐山」刘廓
<br>
<br>　　千峰围古寺，深处敞楼台。景异寻常处，人须特达来。
<br>
<br>　　松杉寒更茂，岚霭昼还开。欲续丰碑语，含毫恨不才。
<br>
<br>　　卷775_10  「南源山」姚
<br>
<br>　　修径投幽隐，轻裘怯暮寒。闲僧能解榻，倦客得休鞍。
<br>
<br>　　白雨鸣山麓，青灯语夜阑。明朝梯石路，更仗笋舆安。
<br>
<br>　　卷775_11  「下第夜吟」戴衢
<br>
<br>　　扰扰东西南北情，何人于此悟浮生。
<br>
<br>　　还缘无月春风夜，暂得独闻流水声。
<br>
<br>　　卷775_12  「句」戴衢
<br>
<br>　　坐落千门日，吟残午夜灯。
<br>
<br>　　卷775_13  「咏月」李建枢
<br>
<br>　　昨夜圆非今夜圆，却疑圆处减婵娟。
<br>
<br>　　一年十二度圆缺，能得几多时少年。
<br>
<br>　　卷775_14  「谢人惠琴材」谢邈
<br>
<br>　　风撼桐丝带月明，羽人乘醉截秋声。七弦妙制饶仙品，
<br>
<br>　　三尺良材称道情。池小未开春浪泛，岳低犹欠暮云生。
<br>
<br>　　何因乞与元中术，临化无妨膝上横。
<br>
<br>　　卷775_15  「谢僧寄拄杖」谢邈
<br>
<br>　　峭壁猿啼采处深，一枝奇异出孤岑。感师千里寄来意，
<br>
<br>　　发我片云归去心。窗外冷敲檐冻折，溪边闲点戏鱼沈。
<br>
<br>　　他年必藉相携力，蹇步犹能返故林。
<br>
<br>　　卷775_16  「失题二首」唐备
<br>
<br>　　天若无雪霜，青松不如草。地若无山川，何人重平道。
<br>
<br>　　一日天无风，四溟波尽息。人心风不吹，波浪高百尺。
<br>
<br>　　卷775_17  「道傍木」唐备
<br>
<br>　　狂风拔倒树，树倒根已露。上有数枝藤，青青犹未悟。
<br>
<br>　　卷775_18  「失题（一作陈叔宝诗）」方
<br>
<br>　　午醉醒来晚，无人梦自惊。夕阳如有意，长傍小窗明。
<br>
<br>　　卷775_19  「失题」范夜
<br>
<br>　　举意三江竭，兴心四海枯。南游李邕死，北望宋殂。
<br>
<br>　　卷775_20  「失题」卢群玉
<br>
<br>　　酒泻银瓶倒底清，夜深丝竹凤凰鸣。
<br>
<br>　　红妆醉起一花落，更引春风无限情。
<br>
<br>　　卷775_21  「投卢尚书」卢群玉
<br>
<br>　　无力不任为走役，有文安敢滞清平。
<br>
<br>　　从来若把耕桑定，免恃雕虫误此生。
<br>
<br>　　卷775_22  「失题二首」杨行敏
<br>
<br>　　驽骀嘶叫知无定，骐骥低垂自有心。
<br>
<br>　　山上高松溪畔竹，清风才动是知音。
<br>
<br>　　杜鹃花里杜鹃啼，浅紫深红更傍溪。
<br>
<br>　　迟日霁光搜客思，晓来山路恨如迷。
<br>
<br>　　卷775_23  「吴江别王长史」张怀
<br>
<br>　　多年L被玉山岑，鬓雪欺人忽满簪。驽马虽然贪短豆，
<br>
<br>　　野麋终是忆长林。鲈鱼未得乘归兴，鸥鸟惟应信此心。
<br>
<br>　　见说新桥好风景，会须乘月濯烦襟。
<br>
<br>　　卷775_24  「题天台石桥」赵湘
<br>
<br>　　白石峰犹在，横桥一径微。多年无客过，落日有云归。
<br>
<br>　　水净苔生发，山寒树著衣。如何方广寺，千古去人稀。
<br>
<br>　　卷775_25  「寄朗陵兄」杨持
<br>
<br>　　刺举官犹屈，风谣政已成。行看换龟组，奏最谒承明。
<br>
<br>　　卷775_26  「咏dD溪在历阳西一里」李聪
<br>
<br>　　泠泠一带清溪水，远派□通历阳市。
<br>
<br>　　涓涓出自碧湖中，流入楚江烟雾里。
<br>
<br>　　卷775_27  「耒阳杜工部祠堂」徐介
<br>
<br>　　手接汨罗水，天心知所存。固教工部死，来伴大夫魂。
<br>
<br>　　流落同千古，风骚共一源。消凝伤往事，斜日隐颓垣。
<br>
<br>　　卷775_28  「登单于台」李士元
<br>
<br>　　悔上层楼望，翻成极目愁。路沿葱岭去，河背玉关流。
<br>
<br>　　马散眠沙碛，兵闲倚戍楼。残阳三会角，吹白旅人头。
<br>
<br>　　卷775_29  「登阁」李士元
<br>
<br>　　乱后独来登大阁，凭阑举目尽伤心。长堤过雨人行少，
<br>
<br>　　废苑经秋草自深。破落侯家通永巷，萧条宫树接疏林。
<br>
<br>　　总输释氏青莲馆，依旧重重布地金。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
