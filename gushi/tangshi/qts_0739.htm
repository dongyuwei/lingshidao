<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百三十九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百三十九
<br>
<br>　　卷739_1  「中酒寄刘行军」李建勋
<br>
<br>　　甚矣频频醉，神昏体亦虚。肺伤徒问药，发落不盈梳。
<br>
<br>　　恋寝嫌明室，修生愧道书。西峰老僧语，相劝合何如。
<br>
<br>　　卷739_2  「白雁」李建勋
<br>
<br>　　东溪一白雁，毛羽何皎洁。薄暮浴清波，斜阳共明灭。
<br>
<br>　　差池失群久，幽独依人切。旅食赖菰蒲，单栖怯霜雪。
<br>
<br>　　边风昨夜起，顾影空哀咽。不及墙上乌，相将绕双阙。
<br>
<br>　　卷739_3  「早春寄怀」李建勋
<br>
<br>　　家山归未得，又是看春过。老觉光阴速，闲悲世路多。
<br>
<br>　　风和吹岸柳，雪尽见庭莎。欲向东溪醉，狂眠一放歌。
<br>
<br>　　卷739_4  「春日东山正堂作」李建勋
<br>
<br>　　身闲赢得出，天气渐暄和。蜀马登山稳，南朝古寺多。
<br>
<br>　　早花微弄色，新酒欲生波。从此唯行乐，闲愁奈我何。
<br>
<br>　　卷739_5  「春日小园晨看兼招同舍」李建勋
<br>
<br>　　最有杏花繁，枝枝若手抟。须知一春促，莫厌百回看。
<br>
<br>　　鸟啭风潜息，蜂迟露未干。可容排饮否，兼折赠头冠。
<br>
<br>　　卷739_6  「惜花寄孙员外」李建勋
<br>
<br>　　朝始一枝开，暮复一枝落。只恐雨淋漓，又见春萧索。
<br>
<br>　　侵晨结驷携酒徒，寻芳踏尽长安衢。思量少壮不自乐，
<br>
<br>　　他日白头空叹吁。
<br>
<br>　　卷739_7  「春日病中」李建勋
<br>
<br>　　才得归闲去，还教病卧频。无由全胜意，终是负青春。
<br>
<br>　　绿柳渐拂地，黄莺如唤人。方为医者劝，断酒已经旬。
<br>
<br>　　卷739_8  「殴妓」李建勋
<br>
<br>　　自为专房甚，匆匆有所伤。当时心已悔，彻夜手犹香。
<br>
<br>　　恨枕堆云髻，啼襟月黄。起来犹忍恶，剪破绣鸳鸯。
<br>
<br>　　卷739_9  「踏青樽前」李建勋
<br>
<br>　　期君速行乐，不要旋还家。永日虽无雨，东风自落花。
<br>
<br>　　诗毫粘酒淡，歌袖向人斜。薄暮忘归路，垂杨噪乱鸦。
<br>
<br>　　卷739_10  「正月晦日」李建勋
<br>
<br>　　莫倦寻春去，都无百日游。更堪正月过，已是一分休。
<br>
<br>　　泉暖声才出，云寒势未收。晚来重作雪，翻为杏花愁。
<br>
<br>　　卷739_11  「惜花」李建勋
<br>
<br>　　白发今如此，红芳莫更催。预愁多日谢，翻怕十分开。
<br>
<br>　　点滴无时雨，荒凉满地苔。闲阶一杯酒，惟待故人来。
<br>
<br>　　卷739_12  「金谷园落花」李建勋
<br>
<br>　　愁见清明后，纷纷盖地红。惜看难过日，自落不因风。
<br>
<br>　　蝶散馀香在，莺啼半树空。堪悲一尊酒，从此似西东。
<br>
<br>　　卷739_13  「柳花寄宋明府」李建勋
<br>
<br>　　每爱江城里，青春向尽时。一回新雨歇，是处好风吹。
<br>
<br>　　破石黏虫网，高楼扑酒旗。遥知陶令宅，五树正离披。
<br>
<br>　　卷739_14  「送人」李建勋
<br>
<br>　　相见未逾月，堪悲远别离。非君谁顾我，万里又南之。
<br>
<br>　　雨逼清明日，花阴杜宇时。愁看挂帆处，鸥鸟共迟迟。
<br>
<br>　　卷739_15  「闲游」李建勋
<br>
<br>　　携酒复携觞，朝朝一似忙。马谙频到路，僧借旧眠床。
<br>
<br>　　道胜他图薄，身闲白日长。扁舟动归思，高处见沧浪。
<br>
<br>　　卷739_16  「柏梁隔句韵诗」李建勋
<br>
<br>　　不喜长亭柳，枝枝拟送君。惟怜北窗□，树树解留人。
<br>
<br>　　圆缺都如月，东西只似云。愁看离席散，归盖动行尘。
<br>
<br>　　卷739_17  「赠赵学士」李建勋
<br>
<br>　　常钦赵夫子，远作五侯宾。见面到今日，操心如古人。
<br>
<br>　　醉同华席少，吟访野僧频。寂寂长河畔，荒斋与庙邻。
<br>
<br>　　卷739_18  「春阴」李建勋
<br>
<br>　　老雨不肯休，东风势还作。未放草蒙茸，已遣花萧索。
<br>
<br>　　浮生何苦劳，触事妨行乐。寄语达生人，须知酒胜药。
<br>
<br>　　卷739_19  「春日金谷园」李建勋
<br>
<br>　　火急召亲宾，欢游莫厌频。日长徒似岁，花过即非春。
<br>
<br>　　晚雨来何定，东风自不匀。须知三个月，不是负芳晨。
<br>
<br>　　卷739_20  「夏日酬祥松二公见访」李建勋
<br>
<br>　　多谢空门客，时时出草堂。从容非有约，淡薄不相忘。
<br>
<br>　　池映春篁老，檐垂夏果香。西峰正清霁，自与拂吟床。
<br>
<br>　　卷739_21  「怀赠操禅师」李建勋
<br>
<br>　　尝忆曹溪子，龛居面碧嵩。杉松新夏后，雨雹夜禅中。
<br>
<br>　　道匪因经悟，心能向物空。秋来得音信，又在剡山东。
<br>
<br>　　卷739_22  「闲居秋思呈祥松二公」李建勋
<br>
<br>　　秋光虽即好，客思转悠哉。去国身将老，流年雁又来。
<br>
<br>　　叶红堆晚径，菊冷藉空。不得师相访，难将道自开。
<br>
<br>　　卷739_23  「赋得冬日青溪草堂四十字」李建勋
<br>
<br>　　莫道无幽致，常来到日西。地虽当北阙，天与设东溪。
<br>
<br>　　疏苇寒多折，惊凫去不齐。坐中皆作者，长爱觅分题。
<br>
<br>　　卷739_24  「溪斋」李建勋
<br>
<br>　　水木绕吾庐，搴帘晚槛虚。衰条寒露鹊，幽果落惊鱼。
<br>
<br>　　爱酒贫还甚，趋时老更疏。乖慵自有素，不是忽簪裾。
<br>
<br>　　卷739_25  「留题爱敬寺」李建勋
<br>
<br>　　野性竟未改，何以居朝廷。空为百官首，但爱千峰青。
<br>
<br>　　南风新雨后，与客携觞行。斜阳惜归去，万壑啼鸟声。
<br>
<br>　　卷739_26  「小园」李建勋
<br>
<br>　　小园吾所好，栽植忘劳形。晚果经秋赤，寒蔬近社青。
<br>
<br>　　竹萝荒引蔓，土井浅生萍。更欲从人劝，凭高置草亭。
<br>
<br>　　卷739_27  「宿山房」李建勋
<br>
<br>　　石窗灯欲尽，松槛月还明。就枕浑无睡，披衣却出行。
<br>
<br>　　岩高泉乱滴，林动鸟时惊。倏忽山钟曙，喧喧仆马声。
<br>
<br>　　卷739_28  「金陵所居青溪草堂闲兴」李建勋
<br>
<br>　　窗外皆连水，杉松欲作林。自怜趋竞地，独有爱闲心。
<br>
<br>　　素壁题看遍，危冠醉不簪。江僧暮相访，帘卷见秋岑。
<br>
<br>　　卷739_29  「阙下偶书寄孙员外」李建勋
<br>
<br>　　长安驱驰地，贵贱共悠悠。白日谁相促，劳生自不休。
<br>
<br>　　凤翔双阙晓，蝉噪六街秋。独有南宫客，时来话钓舟。
<br>
<br>　　卷739_30  「寄魏郎中」李建勋
<br>
<br>　　碌碌但随群，蒿兰任不分。未尝矜有道，求遇向吾君。
<br>
<br>　　逸驾秋寻寺，长歌醉望云。高斋纸屏古，尘暗北山文。
<br>
<br>　　卷739_31  「病中书怀寄王二十六」李建勋
<br>
<br>　　落叶满山州，闲眠病未瘳。窗阴连竹枕，药气染茶瓯。
<br>
<br>　　路匪人遮去，官须自觅休。焉宜更羸老，扶杖作公侯。
<br>
<br>　　卷739_32  「采菊」李建勋
<br>
<br>　　簇簇竟相鲜，一枝开几番。味甘资Lf，香好胜兰荪。
<br>
<br>　　古道风摇远，荒篱露压繁。盈筐时采得，服饵近知门。
<br>
<br>　　卷739_33  「送王郎中之官吉水」李建勋
<br>
<br>　　南望庐陵郡，山连五岭长。吾君怜远俗，从事辍名郎。
<br>
<br>　　移户多无土，春蚕不满筐。惟应劳赞画，溪峒况强梁。
<br>
<br>　　卷739_34  「孤雁」李建勋
<br>
<br>　　欲食不敢食，合栖犹未栖。闻风亦惊过，避缴恨飞低。
<br>
<br>　　水阔缘湘困，云寒过碛迷。悲鸣感人意，不见夜乌啼。
<br>
<br>　　卷739_35  「赠送致仕郎中」李建勋
<br>
<br>　　鹤立瘦棱棱，髭长白似银。衣冠皆古制，气貌异常人。
<br>
<br>　　听雪添诗思，看山滞酒巡。西峰重归路，唯许野僧亲。
<br>
<br>　　卷739_36  「宿友人山居寄司徒相公」李建勋
<br>
<br>　　雨雪正霏霏，令人不忆归。地炉僧坐暖，山火声肥。
<br>
<br>　　隔纸烘茶蕊，移铛剥芋衣。知君在霄汉，此兴得还稀。
<br>
<br>　　郢客相寻夜，荒庭雪洒篙。虚堂看向曙，吟坐共忘劳。
<br>
<br>　　溪冻声全减，灯寒焰不高。他人莫相笑，未易会吾曹。
<br>
<br>　　卷739_37  「感故府二首」李建勋
<br>
<br>　　戚戚复戚戚，期怀安可释。百年金石心，中路生死隔。
<br>
<br>　　新坟应草合，旧地空苔色。白日灯荧荧，凝尘满几席。
<br>
<br>　　悒悒复悒悒，思君安可及。永日在阶前，披衣随风立。
<br>
<br>　　高楼暮角断，远树寒鸦集。惆怅几行书，遗踪墨犹湿。
<br>
<br>　　卷739_38  「田家三首」李建勋
<br>
<br>　　毕岁知无事，兵销复旧丁。竹门桑径狭，春日稻畦青。
<br>
<br>　　犬吠隈篱落，鸡飞上碓H.归田起囗思，蛙叫草冥冥。
<br>
<br>　　不识城中路，熙熙乐有年。木擎社酒，瓦鼓送神钱。
<br>
<br>　　霜落牛归屋，禾收雀满田。遥陂过秋水，闲阁钓鱼船。
<br>
<br>　　长爱田家事，时时欲一过。垣篱皆树槿，厅院亦堆禾。
<br>
<br>　　病果因风落，寒蔬向日多。遥闻数声笛，牛晚下前坡。
<br>
<br>　　卷739_39  「新竹」李建勋
<br>
<br>　　袅袅薰风软，娟娟湛露光。参差仙子仗，迤逦羽林枪。
<br>
<br>　　迥去侵花地，斜来破藓墙。箨干犹抱翠，粉腻若涂装。
<br>
<br>　　径曲茎难数，阴疏叶未长。懒嫌吟客倚，甘畏夏虫伤。
<br>
<br>　　映水如争立，当轩自著行。北亭尊酒兴，还为此君狂。
<br>
<br>　　卷739_40  「归燕词」李建勋
<br>
<br>　　羽翼势虽微，云霄亦可期。飞翻自有路，鸿鹄莫相嗤。
<br>
<br>　　待侣临书幌，寻泥傍藻池。冲人穿柳径，捕蝶绕花枝。
<br>
<br>　　广厦来应遍，深宫去不疑。雕梁声上下，烟浦影参差。
<br>
<br>　　旧地人潜换，新巢雀谩窥。双双暮归处，疏雨满江湄。
<br>
<br>　　卷739_41  「题魏坛二首」李建勋
<br>
<br>　　不遇至真传道要，曾看真诰亦何为。旧碑经乱沈荒涧，
<br>
<br>　　灵篆因耕出故基。蛙黾自喧浇药井，牛羊闲过放生池。
<br>
<br>　　萧条夕景空坛畔，朽桧枝斜绿蔓垂。
<br>
<br>　　一寻遗迹到仙乡，云鹤沈沈思渺茫。丹井岁深生草木，
<br>
<br>　　芝田春废卧牛羊。雨淋残画摧荒壁，鼠引饥蛇落坏梁。
<br>
<br>　　薄暮欲归仍伫立，菖蒲风起水泱泱。
<br>
<br>　　卷739_42  「东楼看雪」李建勋
<br>
<br>　　一上高楼醉复醒，日西江雪更冥冥。化风吹火全无气，
<br>
<br>　　平望惟松少露青。腊内不妨南地少，夜长应得小窗听。
<br>
<br>　　因思旧隐匡庐日，闲看杉柽掩石扃。
<br>
<br>　　卷739_43  「落花」李建勋
<br>
<br>　　惜花无计又花残，独绕芳丛不忍看。暖艳动随莺翅落，
<br>
<br>　　冷香愁杂燕泥干。绿珠倚槛魂初散，巫峡归云梦又阑。
<br>
<br>　　忍把一尊重命乐，送春招客亦何欢。
<br>
<br>　　卷739_44  「春雪」李建勋
<br>
<br>　　南国春寒朔气回，霏霏还阻百花开。全移暖律何方去，
<br>
<br>　　似误新莺昨日来。平野旋销难蔽草，远林高缀却遮梅。
<br>
<br>　　不知金勒谁家子，只待晴明赏帝台。
<br>
<br>　　卷739_45  「重戏和春雪寄沈员外」李建勋
<br>
<br>　　谁道江南要雪难，半春犹得倚楼看。却遮迟日偷莺暖，
<br>
<br>　　密洒西风借鹤寒。散漫不容梨艳去，轻明应笑玉华干。
<br>
<br>　　和来琼什虽无敌，且是侬家比兴残。
<br>
<br>　　卷739_46  「春日尊前示从事」李建勋
<br>
<br>　　州中案牍鱼鳞密，界上军书竹节稠。眼底好花浑似雪，
<br>
<br>　　瓮头春酒漫如油。东君不为留迟日，清镜唯知促白头。
<br>
<br>　　最觉此春无气味，不如庭草解忘忧。
<br>
<br>　　卷739_47  「尊前」李建勋
<br>
<br>　　官为将相复何求，世路多端早合休。渐老更知春可惜，
<br>
<br>　　正欢唯怕客难留。雨催草色还依旧，晴放花枝始自由。
<br>
<br>　　莫厌百壶相劝倒，免教无事结闲愁。
<br>
<br>　　卷739_48  「蔷薇二首」李建勋
<br>
<br>　　万蕊争开照槛光，诗家何物可相方。锦江风撼云霞碎，
<br>
<br>　　仙子衣飘黼黻香。`露早英浓压架，背人狂蔓暗穿墙。
<br>
<br>　　彩笺蛮}旬休日，欲召亲宾看一场。
<br>
<br>　　拂檐拖地对前墀，蝶影蜂声烂熳时。万倍馨香胜玉蕊，
<br>
<br>　　一生颜色笑西施。忘归醉客临高架，恃宠佳人索好枝。
<br>
<br>　　将并舞腰谁得及，惹衣伤手尽从伊。
<br>
<br>　　卷739_49  「残牡丹」李建勋
<br>
<br>　　肠断题诗如执别，芳茵愁更绕阑铺。风飘金蕊看全落，
<br>
<br>　　露滴檀英又暂苏。失意婕妤妆渐薄，背身妃子病难扶。
<br>
<br>　　回看池馆春休也，又是迢迢看画图。
<br>
<br>　　卷739_50  「春雨二首」李建勋
<br>
<br>　　春霖未免妨游赏，唯到诗家自有情。花径不通新草合，
<br>
<br>　　兰舟初动曲池平。净缘高树莓苔色，饥集虚廊燕雀声。
<br>
<br>　　闲忆昔年为客处，闷留山馆阻行行。
<br>
<br>　　萧萧春雨密还疏，景象三时固不如，寒入远林莺翅重，
<br>
<br>　　暖抽新麦土膏虚。细蒙台榭微兼日，潜涨涟漪欲动鱼。
<br>
<br>　　唯称乖慵多睡者，掩门中酒览闲书。
<br>
<br>　　卷739_51  「醉中惜花更书与诸从事」李建勋
<br>
<br>　　公退寻芳已是迟，莫因他事更来稀。未经旬日唯忧落，
<br>
<br>　　算有开时不合归。歌槛宴馀风袅袅，闲园吟散雨霏霏。
<br>
<br>　　高楼鼓绝重门闭，长为抛回恨解衣。
<br>
<br>　　卷739_52  「和判官喜雨」李建勋
<br>
<br>　　去祷山川尚未还，云雷寻作远声寒。人情便似秋登悦，
<br>
<br>　　天色休劳夜起看。高槛气浓藏柳郭，小庭流拥没花坛。
<br>
<br>　　须知太守重墙内，心极农夫望处欢。
<br>
<br>　　卷739_53  「离阙下日感恩」李建勋
<br>
<br>　　二年尘冒处中台，喜得南归退不才。即路敢期皇子送，
<br>
<br>　　出关犹有御书来。未知天地恩何报，翻对江山思莫开。
<br>
<br>　　斜日苇汀凝立处，远波微r翠如苔。
<br>
<br>　　卷739_54  「细雨遥怀故人」李建勋
<br>
<br>　　江云未散东风暖，溟蒙正在高楼见。细柳缘堤少过人，
<br>
<br>　　平芜隔水时飞燕。我有近诗谁与和，忆君狂醉愁难破。
<br>
<br>　　昨夜南窗不得眠，闲阶点滴回灯坐。
<br>
<br>　　卷739_55  「春水」李建勋
<br>
<br>　　万派争流雨过时，晚来春静更逶迤。轻鸥散绕夫差国，
<br>
<br>　　远树微分夏禹祠。青岸渐平濡柳带，旧溪应暖负莼丝。
<br>
<br>　　风鬟倚楫谁家子，愁看鸳鸯望所之。
<br>
<br>　　卷739_56  「蝶」李建勋
<br>
<br>　　粉蝶翩翩若有期，南园长是到春归。闲依柳带参差起，
<br>
<br>　　困傍桃花独自飞。潜被燕惊还散乱，偶因人逐入帘帏。
<br>
<br>　　晚来欲雨东风急，回看池塘影渐稀。
<br>
<br>　　卷739_57  「中春写怀寄沈彬员外」李建勋
<br>
<br>　　省从骑竹学讴吟，便光阴役此心。寓目不能闲一日，
<br>
<br>　　闭门长胜得千金。窗悬夜雨残灯在，庭掩春风落絮深。
<br>
<br>　　唯有故人同此兴，近来何事懒相寻。
<br>
<br>　　卷739_58  「钟山寺避暑勉二三子」李建勋
<br>
<br>　　楼台虽少景何深，满地青苔胜布金。松影晚留僧共坐，
<br>
<br>　　水声闲与客同寻。清凉会拟归莲社，沈湎终须弃竹林。
<br>
<br>　　长爱寄吟经案上，石窗秋霁向千岑。
<br>
<br>　　卷739_59  「道林寺」李建勋
<br>
<br>　　虽向钟峰数寺连，就中奇胜出其间。不教幽树妨闲地，
<br>
<br>　　别著高窗向远山。莲沼水从双涧入，客堂僧自九华还。
<br>
<br>　　无因得结香灯社，空向王门玷玉班。
<br>
<br>　　卷739_60  「和致仕沈郎中」李建勋
<br>
<br>　　欲谋休退尚因循，且向东溪种白O.谬应星辰居四辅，
<br>
<br>　　终期冠褐作闲人。城中隔日趋朝懒，楚外千峰入梦频。
<br>
<br>　　残照晚庭沈醉醒，静吟斜倚老松身。
<br>
<br>　　卷739_61  「醉中咏梅花」李建勋
<br>
<br>　　十月清霜尚未寒，雪英重叠已如抟。还悲独咏东园里，
<br>
<br>　　老作南州刺史看。北客见皆惊节气，郡僚痴欲望杯盘。
<br>
<br>　　交亲罕至长安远，一醉如泥岂自欢。
<br>
<br>　　卷739_62  「闲出书怀」李建勋
<br>
<br>　　闲游何用问东西，寓兴皆非有所期。断酒只携僧共去，
<br>
<br>　　看山从听马行迟。溪田雨涨禾生耳，原野莺啼黍熟时。
<br>
<br>　　应有交亲长笑我，独轻人事鬓将衰。
<br>
<br>　　卷739_63  「寺居陆处士相访，感怀却寄二三友人」李建勋
<br>
<br>　　湘寺闲居亦半年，就中昨夜好潸然。人归远岫疏钟后，
<br>
<br>　　雪打高杉古屋前。投足正逢他国乱，冥心未解祖师禅。
<br>
<br>　　炉烟向冷孤灯下，唯有寒吟到曙天。
<br>
<br>　　卷739_64  「春雪」李建勋
<br>
<br>　　随风竟日势漫漫，特地繁于故岁看。幽榭冻黏花屋重，
<br>
<br>　　短檐斜湿燕巢寒。闲听不寐诗魂爽，净吃无厌酒肺干。
<br>
<br>　　莫道便为桑麦药，亦胜焦涸到春残。
<br>
<br>　　卷739_65  「惜花」李建勋
<br>
<br>　　淡淡西园日又垂，一尊何忍负芳枝。莫言风雨长相促，
<br>
<br>　　直是晴明得几时。心破只愁莺践落，眼穿唯怕客来迟。
<br>
<br>　　年年使我成狂叟，肠断红笺几首诗。
<br>
<br>　　卷739_66  「梅花寄所亲」李建勋
<br>
<br>　　一气才新物未知，每惭青律与先吹。雪霜迷素犹嫌早，
<br>
<br>　　桃杏虽红且后时。云鬓自黏飘处粉，玉鞭谁指出墙枝。
<br>
<br>　　老夫多病无风味，只向尊前咏旧诗。
<br>
<br>　　卷739_67  「登升元阁」李建勋
<br>
<br>　　登高始觉太虚宽，白雪须知唱和难。云渡琐窗金榜湿，
<br>
<br>　　月移珠箔水精寒。九天星象帘前见，六代城池直下观。
<br>
<br>　　唯有上层人未到，金乌飞过拂阑干。
<br>
<br>　　卷739_68  「雪有作」李建勋
<br>
<br>　　霏霏奕奕满寒空，况是难逢值腊中。未白已堪张宴会，
<br>
<br>　　渐繁偏好去帘栊。庭莎易集看盈地，池柳难装旋逐风。
<br>
<br>　　长爱清华入诗句，预愁迟日放消融。
<br>
<br>　　卷739_69  「宫词」李建勋
<br>
<br>　　自远凝旒守上阳，舞衣顿减旧朝香。帘垂粉阁春将尽，
<br>
<br>　　门掩梨花日渐长。草色深浓封辇路，水声低咽转宫墙。
<br>
<br>　　君王一去不回驾，皓齿青蛾空断肠。
<br>
<br>　　卷739_70  「晚春送牡丹」李建勋
<br>
<br>　　携觞邀客绕朱阑，肠断残春送牡丹。风雨数来留不得，
<br>
<br>　　离披将谢忍重看。氛氲兰麝香初减，零落云霞色渐干。
<br>
<br>　　借问少年能几许，不许推酒厌杯盘。
<br>
<br>　　卷739_71  「岁暮晚泊，望庐山不见，因怀岳僧呈察判」李建勋
<br>
<br>　　贪程只为看庐阜，及到停舟恨颇浓。云暗半空藏万仞，
<br>
<br>　　雪迷双瀑在中峰。林端莫辨曾游路，鸟际微闻向暮钟。
<br>
<br>　　长愧昔年招我入，共寻香社见芙蓉。
<br>
<br>　　卷739_72  「重台莲」李建勋
<br>
<br>　　斜倚秋风绝比伦，千英和露染难匀。自为祥瑞生南国，
<br>
<br>　　谁把丹青寄北人。明月几宵同绿水，牡丹无路出红尘。
<br>
<br>　　怜伊不算多时立，赢得馨香暗上身。
<br>
<br>　　卷739_73  「迎神」李建勋
<br>
<br>　　b蛮鼍，吟塞笛，女巫结束分行立。空中再拜神且来，
<br>
<br>　　满奠椒浆齐献揖。阴风@@吹纸钱，妖巫瞑目传神言。
<br>
<br>　　与君降福为丰年，莫教赛祀亏常筵。
<br>
<br>　　卷739_74  「春词」李建勋
<br>
<br>　　日高闲步下堂阶，细草春莎没绣鞋。
<br>
<br>　　折得玫瑰花一朵，凭君簪向凤凰钗。
<br>
<br>　　卷739_75  「独夜作」李建勋
<br>
<br>　　佳人一去无消息，梦觉香残愁复入。
<br>
<br>　　空庭悄悄月如霜，独倚阑干伴花立。
<br>
<br>　　卷739_76  「竹」李建勋
<br>
<br>　　琼节高吹宿凤枝，风流交我立忘归。
<br>
<br>　　最怜瑟瑟斜阳下，花影相和满客衣。
<br>
<br>　　卷739_77  「清明日」李建勋
<br>
<br>　　他皆携酒寻芳去，我独关门好静眠。
<br>
<br>　　唯有杨花似相觅，因风时复到床前。
<br>
<br>　　卷739_78  「宫词」李建勋
<br>
<br>　　宫门长闭舞衣闲，略识君王鬓便斑。
<br>
<br>　　却羡落花春不管，御沟流得到人间。
<br>
<br>　　卷739_79  「送喻炼师归茅山」李建勋
<br>
<br>　　休粮知几载，脸色似桃红。半醉离城去，单衣行雪中。
<br>
<br>　　水声茅洞晓，云影石房空。莫学秦时客，音书便不通。
<br>
<br>　　卷739_80  「和元宗元日大雪登楼」李建勋
<br>
<br>　　纷纷忽降当元会，著物轻明似月华。狂洒玉墀初散絮，
<br>
<br>　　密黏宫树未妨花。迥封双阙千寻峭，冷压南山万仞斜。
<br>
<br>　　宁意传来中使出，御题先赐老僧家。
<br>
<br>　　卷739_81  「游栖霞寺」李建勋
<br>
<br>　　养花天气近平分，瘦马来敲白下门。晓色未开山意远，
<br>
<br>　　春容犹淡月华昏。琅琊冷落存遗迹，篱舍稀疏带旧村。
<br>
<br>　　此地几经人聚散，只今王谢独名存。
<br>
<br>　　卷739_82  「答汤悦」李建勋
<br>
<br>　　司空犹不作，那敢作司徒。幸有山翁号，如何不见呼。
<br>
<br>　　卷739_83  「金山」李建勋
<br>
<br>　　不嗟白发曾游此，不叹征帆无了期。
<br>
<br>　　尽日凭阑谁会我，只悲不见韩垂诗。
<br>
<br>　　卷739_84  「送李冠（冠善吹中管）」李建勋
<br>
<br>　　匀如春涧长流水，怨似秋枝欲断蝉。
<br>
<br>　　可惜人间容易听，清声不到御楼前。
<br>
<br>　　卷739_85  「游宋兴寺东岩」李建勋
<br>
<br>　　几年不到东岩下，旧住僧亡屋亦无。
<br>
<br>　　寒日萧条何物在，朽松经烧石池枯。
<br>
<br>　　卷739_86  「批周宗书后」李建勋
<br>
<br>　　偶罢阿衡来典郡，固无闲物可应官。
<br>
<br>　　凭君为报群胥道，莫作循州刺史看。
<br>
<br>　　卷739_87  「题信果观壁」李建勋
<br>
<br>　　春来涨水流而活，晓色西山势似行。
<br>
<br>　　玉洞主人经劫在，携竿步步就长生。
<br>
<br>　　卷739_88  「送八分书与友人，继以诗」李建勋
<br>
<br>　　为诗书，不封将去寄仙都。
<br>
<br>　　仙翁拍手应相笑，得似秦朝次仲无。
<br>
<br>　　卷739_89  「句」李建勋
<br>
<br>　　桃花流水须长信，不学刘郎去又来。（见《南唐近事》）
<br>
<br>　　粟多未必全为计，师老须防有伏兵。（《寄冯延鲁使闽》）
<br>
<br>　　遍寻云壑重题石，欲下山门更倚松。（《留别钟山》，
<br>
<br>　　见《吟窗杂录》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
