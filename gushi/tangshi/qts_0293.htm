<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百九十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百九十三
<br>
<br>　　卷293_1  「送郑明府贬岭南」司空曙
<br>
<br>　　青枫江色晚，楚客独伤春。共对一尊酒，相看万里人。
<br>
<br>　　猜嫌成谪宦，正直不防身。莫畏炎方久，年年雨露新。
<br>
<br>　　卷293_2  「寄卫明府常见短靴褐裘，又务持诵是以有末句之赠」司空曙
<br>
<br>　　柴桑官舍近东林，儿稚初髫即道心。侧寄绳床嫌凭几，
<br>
<br>　　斜安苔帻懒穿簪。高僧静望山僮逐，走吏喧来水鸭沈。
<br>
<br>　　翠竹黄花皆佛性，莫教尘境误相侵。
<br>
<br>　　卷293_3  「酬李端校书见赠」司空曙
<br>
<br>　　绿槐垂穗乳乌飞，忽忆山中独未归。青镜流年看发变，
<br>
<br>　　白云芳草与心违。乍逢酒客春游惯，久别林僧夜坐稀。
<br>
<br>　　昨日闻君到城阙，莫将簪弁胜荷衣。
<br>
<br>　　卷293_4  「过卢秦卿旧居」司空曙
<br>
<br>　　五柳茅茨楚国贤，桔槔蔬圃水涓涓。黄花寒后难逢蝶。
<br>
<br>　　红叶晴来忽有蝉。韩康助采君臣药，支遁同看内外篇。
<br>
<br>　　为问潜夫空著论，如何侍从赋甘泉。
<br>
<br>　　卷293_5  「秋园」司空曙
<br>
<br>　　伤秋不是惜年华，别忆春风碧玉家。
<br>
<br>　　强向衰丛见芳意，茱萸红实似繁花。
<br>
<br>　　卷293_6  「送王使君赴太原拜节度副使」司空曙
<br>
<br>　　新从刘太尉，结束向并州。络脑青丝骑，盘囊锦带钩。
<br>
<br>　　出关逢将校，下岭拥戈矛。匣闭黄云冷，山传画角秋。
<br>
<br>　　剑锋将破虏，函道罢登楼。岂作书生老，当封万户侯。
<br>
<br>　　卷293_7  「拟百劳歌」司空曙
<br>
<br>　　朱丝纽弦金点杂，双蒂芙蓉共开合。谁家稚女著罗裳，
<br>
<br>　　红粉青眉娇暮妆。木难作床牙作席，云母屏风光照壁。
<br>
<br>　　玉颜年几新上头，回身敛笑多自羞。红销月落不复见，
<br>
<br>　　可惜当时谁拂面。
<br>
<br>　　卷293_8  「迎神」司空曙
<br>
<br>　　吉日兮临水，沐青兰兮白芷。假山鬼兮请东皇，
<br>
<br>　　托灵均兮邀帝子。吹参差兮正苦。舞婆娑兮未已。
<br>
<br>　　鸾旌圆盖望欲来，山雨霏霏江浪起。神既降兮我独知，
<br>
<br>　　目成再拜为陈词。
<br>
<br>　　卷293_9  「送神」司空曙
<br>
<br>　　神之去，回风袅袅云容与。桂尊瑶席不复陈，
<br>
<br>　　苍山绿水暮愁人。
<br>
<br>　　卷293_10  「残莺百啭歌同王员外耿拾遗吉中孚李端游慈恩各赋一物」司空曙
<br>
<br>　　残莺一何怨，百啭相寻续。始辨下将高，稍分长复促。
<br>
<br>　　绵蛮巧状语，机节终如曲。野客赏应迟，幽僧闻讵足。
<br>
<br>　　禅斋深树夏阴清，零落空馀三两声。金谷筝中传不似，
<br>
<br>　　山阳笛里写难成。忆昨乱啼无远近，晴宫晓色偏相引。
<br>
<br>　　送暖初随柳色来，辞芳暗逐花枝尽。歌残莺，歌残莺，
<br>
<br>　　悠然万感生。谢x羁怀方一听，何郎闲吟本多情。
<br>
<br>　　乃知众鸟非俦比，暮噪晨鸣倦人耳。共爱奇音那可亲，
<br>
<br>　　年年出谷待新春。此时断绝为君惜，明日玄蝉催发白。
<br>
<br>　　卷293_11  「过终南柳处士」司空曙
<br>
<br>　　云起山苍苍，林居萝薜荒。幽人老深境，素发与青裳。
<br>
<br>　　雨涤莓苔绿，风摇松桂香。洞泉分溜浅，岩笋出丛长。
<br>
<br>　　败屦安松砌，馀棋在石床。书名一为别，还路已堪伤。
<br>
<br>　　卷293_12  「春送郭大之官」司空曙
<br>
<br>　　明府之官官舍春，春风辞我两三人。
<br>
<br>　　可怜江县闲无事，手板支颐独咏贫。
<br>
<br>　　卷293_13  「送郑锡（曙曾事此公季父）」司空曙
<br>
<br>　　汉阳云树清无极，蜀国风烟思不堪。
<br>
<br>　　莫怪别君偏有泪，十年曾事晋征南。
<br>
<br>　　卷293_14  「同张参军喜李尚书寄新琴」司空曙
<br>
<br>　　新琴传凤凰，晴景称高张。白玉连徽净，朱丝系爪长。
<br>
<br>　　轻埃随拂拭，杂籁满铿锵。暗想山泉合，如亲兰蕙芳。
<br>
<br>　　正声消郑卫，古状掩笙簧。远识贤人意，清风愿激扬。
<br>
<br>　　卷293_15  「苦热」司空曙
<br>
<br>　　暑气发炎州，焦烟远未收。啸风兼炽焰，挥汗讶成流。
<br>
<br>　　鹳鹊投林尽，龟鱼拥石稠。漱泉齐饮酎，衣葛剧兼裘，
<br>
<br>　　长簟贪欹枕，轻巾懒挂头。招商如有曲，一为取新秋。
<br>
<br>　　卷293_16  「送人归黔府」司空曙
<br>
<br>　　伏波箫鼓水云中，长戟如霜大旆红。
<br>
<br>　　油幕晓开飞鸟绝，翩翩上将独趋风。
<br>
<br>　　卷293_17  「杂兴」司空曙
<br>
<br>　　月没辽城暗出师，双龙金角晓天悲。
<br>
<br>　　黄尘满目随风散，不认将军燕尾旗。
<br>
<br>　　卷293_18  「岁暮怀崔峒耿」司空曙
<br>
<br>　　腊月江天见春色，白花青柳疑寒食。
<br>
<br>　　洛阳旧社各东西，楚国游人不相识。
<br>
<br>　　卷293_19  「观妓」司空曙
<br>
<br>　　翠蛾红脸不胜情，管绝弦馀发一声。
<br>
<br>　　银烛摇摇尘暗下，却愁红粉泪痕生。
<br>
<br>　　卷293_20  「过长林湖西酒家」司空曙
<br>
<br>　　湖草青青三两家，门前桃杏一般花。
<br>
<br>　　迁人到处唯求醉，闻说渔翁有酒赊。
<br>
<br>　　卷293_21  「过阎采病居」司空曙
<br>
<br>　　每逢佳节何曾坐，唯有今年不得游。
<br>
<br>　　张邴卧来休送客，菊花枫叶向谁秋。
<br>
<br>　　卷293_22  「送程秀才」司空曙
<br>
<br>　　悠悠多路岐，相见又别离。东风催节换，焰焰春阳散。
<br>
<br>　　楚草渐烟绵，江云亦芜漫。送子恨何穷，故关如梦中。
<br>
<br>　　游人尽还北，旅雁辞南国。枫树几回青，逐臣归不得。
<br>
<br>　　卷293_23  「长林令卫象饧丝结歌」司空曙
<br>
<br>　　主人雕盘盘素丝，寒女眷眷墨子悲。乃言假使饧为之，
<br>
<br>　　八珍重沓失颜色。手援玉箸不敢持，始状芙蓉新出水。
<br>
<br>　　仰坼重衣倾万蕊，又如合欢交乱枝，红茸向暮花参差。
<br>
<br>　　吴蚕络茧抽尚绝，细缕纤毫看欲灭。雪发羞垂倭堕鬟，
<br>
<br>　　绣囊畏并茱萸结。我爱此丝巧，妙绝世间无，
<br>
<br>　　为君作歌陈座隅。
<br>
<br>　　卷293_24  「酬崔峒见寄（一作江湖秋思）」司空曙
<br>
<br>　　趋陪禁掖雁行随，迁放江潭鹤发垂。素浪遥疑太液水，
<br>
<br>　　青枫忽似万年枝。嵩南春遍愁魂梦。壶口云深隔路岐。
<br>
<br>　　共望汉朝多沛泽，苍蝇早晚得先知。
<br>
<br>　　卷293_25  「闻春雷」司空曙
<br>
<br>　　水国春雷早，阗阗若众车。自怜迁逐者，犹滞蛰藏馀。
<br>
<br>　　卷293_26  「晚秋西省寄上李韩二舍人」司空曙
<br>
<br>　　昼漏传清唱，天恩禁旅秋。雁亲承露掌，砧隔曝衣楼。
<br>
<br>　　赐膳中人送，馀香侍女收。仍闻劳上直，晚步凤池头。
<br>
<br>　　卷293_27  「下武昌江行望涔阳」司空曙
<br>
<br>　　悠悠次楚乡，楚口下涔阳。雪隐洲渚暗，沙高芦荻黄。
<br>
<br>　　渔人共留滞，水鸟自喧翔。怀土年空尽，春风又淼茫。
<br>
<br>　　卷293_28  「送史申之峡州」司空曙
<br>
<br>　　峡口巴江外，无风浪亦翻。蒹葭新有雁，云雨不离猿。
<br>
<br>　　行客思乡远，愁人赖酒昏。檀郎好联句，共滞谢家门。
<br>
<br>　　卷293_29  「送王闰」司空曙
<br>
<br>　　相送临寒水，苍然望故关。江芜连梦泽，楚雪入商山。
<br>
<br>　　话我他年旧，看君此日还。因将自悲泪，一洒别离间。
<br>
<br>　　卷293_30  「江园书事寄卢纶」司空曙
<br>
<br>　　种柳南江边，闭门三四年。艳花那胜竹，凡鸟不如蝉。
<br>
<br>　　嗜酒渐婴渴，读书多欲眠。平生故交在，白首远相怜。
<br>
<br>　　卷293_31  「送郑况往淮南」司空曙
<br>
<br>　　西楚见南关，苍苍落日间。云离大雷树，潮入秣陵山。
<br>
<br>　　登戍因高望，停桡放溜闲。陈公有贤榻，君去岂空还。
<br>
<br>　　卷293_32  「题江陵临沙驿楼」司空曙
<br>
<br>　　江天清更愁，风柳入江楼。雁惜楚山晚，蝉知秦树秋。
<br>
<br>　　凄凉多独醉，零落半同游。岂复平生意，苍然兰杜洲。
<br>
<br>　　卷293_33  「新蝉（一作耿诗）」司空曙
<br>
<br>　　今朝蝉忽鸣，迁客若为情。便觉一年老，能令万感生。
<br>
<br>　　微风方满树，落日稍沉城。为问同怀者，凄凉听几声。
<br>
<br>　　卷293_34  「送张弋」司空曙
<br>
<br>　　拥棹江天旷，苍然下郢城。冰霜葭I变，云泽鹧鸪鸣。
<br>
<br>　　酒倦临流醉，人逢置榻迎。尝闻藉东观，不独鲁诸生。
<br>
<br>　　卷293_35  「送僧无言归山」司空曙
<br>
<br>　　袈裟出尘外，山径几盘缘。人到白云树，鹤沉青草田。
<br>
<br>　　龛泉朝请盥，松籁夜和禅。自昔闻多学，逍遥注一篇。
<br>
<br>　　卷293_36  「和卢校书文若早入使院书事」司空曙
<br>
<br>　　解带独裴回，秋风如水来。轩墀湿繁露，琴几拂轻埃。
<br>
<br>　　晨鸟犹在叶，夕虫馀□苔。苍然发高兴，相仰坐难陪。
<br>
<br>　　卷293_37  「送史泽之长沙」司空曙
<br>
<br>　　谢x怀西府，单车触火云。野蕉依戍客，庙竹映湘君。
<br>
<br>　　梦渚巴山断，长沙楚路分。一杯从别后，风月不相闻。
<br>
<br>　　卷293_38  「田家」司空曙
<br>
<br>　　田家喜雨足，邻老相招携。泉溢沟塍坏，麦高桑柘低。
<br>
<br>　　呼儿催放犊，宿客待烹鸡。搔首蓬门下，如将轩冕齐。
<br>
<br>　　卷293_39  「送卢堪」司空曙
<br>
<br>　　羁贫不易去，此日始西东。旅舍秋霖叶，行人寒草风。
<br>
<br>　　酒醒馀恨在，野饯暂游同。莫使祢生刺，空留怀袖中。
<br>
<br>　　卷293_40  「送柳震入蜀」司空曙
<br>
<br>　　粉堞连青气，喧喧杂万家。夷人祠竹节，蜀鸟乳桐花。
<br>
<br>　　酒报新丰景，琴迎抵峡斜。多闻滞游客，不似在天涯。
<br>
<br>　　卷293_41  「送李嘉v正字括图书兼往扬州觐省」司空曙
<br>
<br>　　不事兰台贵，全多韦带风。儒官比刘向，使者得陈农。
<br>
<br>　　晚烧平芜外，朝阳叠浪东。归来喜调膳，寒笋出林中。
<br>
<br>　　卷293_42  「送刘侍御」司空曙
<br>
<br>　　狱成收夜烛，整豸出登车。黄叶辞荆楚，青山背汉初。
<br>
<br>　　早朝新羽卫，晚下步徒胥。应念长沙谪，思乡不食鱼。
<br>
<br>　　卷293_43  「送庞判官赴黔中」司空曙
<br>
<br>　　天远风烟异，西南见一方。乱山来蜀道，诸水出辰阳。
<br>
<br>　　堆案青油暮，看棋画角长。论文谁可制，记室有何郎。
<br>
<br>　　卷293_44  「送人游岭南」司空曙
<br>
<br>　　万里南游客，交州见柳条。逢迎人易合，时日酒能消。
<br>
<br>　　浪晓浮青雀，风温解黑貂。囊金如未足，莫恨故乡遥。
<br>
<br>　　卷293_45  「送曹同椅」司空曙
<br>
<br>　　青春三十馀，众艺尽无如。中散诗传画，将军扇续书。
<br>
<br>　　楚田晴下雁，江日暖游鱼。惆怅空相送，欢游自此疏。
<br>
<br>　　卷293_46  「送鄂州张别驾襄阳觐省」司空曙
<br>
<br>　　苍苍岘亭路，腊月汉阳春。带雪半山寺，行沙隔水人。
<br>
<br>　　王祥因就宦，莱子不违亲。正恨殊乡别，千条楚柳新。
<br>
<br>　　卷293_47  「送魏季羔游长沙觐兄」司空曙
<br>
<br>　　芦荻湘江水，萧萧万里秋。鹤高看迥野，蝉远入中流。
<br>
<br>　　访友多成滞，携家不厌游。惠连仍有作，知得从兄酬。
<br>
<br>　　卷293_48  「杂言」司空曙
<br>
<br>　　伏馀西景移，风雨洒轻。燕拂青芜地，蝉鸣红叶枝。
<br>
<br>　　卷293_49  「玩花与卫象同醉」司空曙
<br>
<br>　　衰鬓千茎雪，他乡一树花。今朝与君醉，忘却在长沙。
<br>
<br>　　卷293_50  「送王尊师归湖州」司空曙
<br>
<br>　　烟芜满洞青山绕，幢节飘空紫凤飞。金阙乍看迎日丽，
<br>
<br>　　玉箫遥听隔花微。多开石髓供调膳，时御霓裳奉易衣。
<br>
<br>　　莫学辽东华表上，千年始欲一回归。
<br>
<br>　　卷293_51  「九日洛东亭」司空曙
<br>
<br>　　风息斜阳尽，游人曲落间。采花因覆酒，行草转看山。
<br>
<br>　　柳散新霜下，天晴早雁还。伤秋非骑省，玄发白成斑。
<br>
<br>　　卷293_52  「九日送人」司空曙
<br>
<br>　　送人冠獬豸，值节佩茱萸。均赋征三壤，登车出五湖。
<br>
<br>　　水风凄落日，岸叶飒衰芜。自恨尘中使，何因在路隅。
<br>
<br>　　卷293_53  「哭王注」司空曙
<br>
<br>　　已叹漳滨卧，何言驻隙难。异才伤促短，诸友哭门阑。
<br>
<br>　　古道松声暮，荒阡草色寒。延陵今葬子，空使鲁人观。
<br>
<br>　　卷293_54  「遇谷口道士」司空曙
<br>
<br>　　一见林中客，闲知州县劳。白云秋色远，苍岭夕阳高。
<br>
<br>　　自说名因石，谁逢手种桃。丹经倘相授，何用恋青袍。
<br>
<br>　　卷293_55  「喜外弟卢纶见宿」司空曙
<br>
<br>　　静夜四无邻，荒居旧业贫。雨中黄叶树，灯下白头人。
<br>
<br>　　以我独沈久，愧君相见频。平生自有分，况是蔡家亲。
<br>
<br>　　卷293_56  「深上人见访忆李端」司空曙
<br>
<br>　　雁稀秋色尽，落日对寒山。避事多称疾，留僧独闭关。
<br>
<br>　　心归尘俗外，道胜有无间。仍忆东林友，相期久不还。
<br>
<br>　　卷293_57  「宿青龙寺故昙上人院」司空曙
<br>
<br>　　年深宫院在，旧客自相逢。闭户临寒竹，无人有夜钟。
<br>
<br>　　降龙今已去，巢鹤竟何从。坐见繁星晓，凄凉识旧峰。
<br>
<br>　　卷293_58  「送张炼师还峨嵋山」司空曙
<br>
<br>　　太一天坛天柱西，垂萝为幌石为梯。前登灵境青霄绝，
<br>
<br>　　下视人间白日低。松籁万声和管磬，丹光五色杂虹霓。
<br>
<br>　　春山一入寻无路，鸟响烟深水满溪。
<br>
<br>　　卷293_59  「逢江客问南中故人因以诗寄」司空曙
<br>
<br>　　南客何时去，相逢问故人。望乡空泪落，嗜酒转家贫。
<br>
<br>　　疏懒辞微禄，东西任老身。上楼多看月，临水共伤春。
<br>
<br>　　五柳终期隐，双鸥自可亲。应怜折腰吏，冉冉在风尘。
<br>
<br>　　卷293_60  「送皋法师」司空曙
<br>
<br>　　江草知寒柳半衰，行吟怨别独迟迟。
<br>
<br>　　何人讲席投如意，唯有东林远法师。
<br>
<br>　　卷293_61  「送郑佶归洛阳」司空曙
<br>
<br>　　苍苍楚色水云间，一醉春风送尔还。
<br>
<br>　　何处乡心最堪羡，汝南初见洛阳山。
<br>
<br>　　卷293_62  「分流水」司空曙
<br>
<br>　　古时愁别泪，滴作分流水。日夜东西流，分流几千里。
<br>
<br>　　通塞两不见，波澜各自起。与君相背飞，去去心如此。
<br>
<br>　　卷293_63  「和耿拾遗元日观早朝」司空曙
<br>
<br>　　元日争朝阙，奔流若会溟。路尘和薄雾，骑火接低星。
<br>
<br>　　门响双鱼钥，车喧百子铃。冕旒当翠殿，幢戟满彤庭。
<br>
<br>　　积岁方编瑞，乘春即省刑。大官陈禹玉，司历献尧q.
<br>
<br>　　寿酒三觞退，箫韶九奏停。太阳开物象，霈泽及生灵。
<br>
<br>　　南陌高山碧，东方晓气青。自怜扬子贱，归草太玄经。
<br>
<br>　　卷293_64  「塞下曲」司空曙
<br>
<br>　　寒柳接胡桑，军门向大荒。幕营随月魄，兵气长星芒。
<br>
<br>　　横吹催春酒，重裘隔夜霜。冰开不防虏，青草满辽阳。
<br>
<br>　　卷293_65  「关山月」司空曙
<br>
<br>　　苍茫明月上，夜久光如积。野幕冷胡霜，关楼宿边客。
<br>
<br>　　陇头秋露暗，碛外寒沙白。唯有故乡人，沾裳此闻笛。
<br>
<br>　　卷293_66  「御制雨后出城观览，敕朝臣已下属和」司空曙
<br>
<br>　　上上开鹑野，师师出凤城。因知圣主念，得遂老农情。
<br>
<br>　　陇麦垂秋合，郊尘得雨清。时新荐玄祖，岁足富苍生。
<br>
<br>　　却马川原静，闻鸡水土平。薰弦歌舜德，和鼎致尧名。
<br>
<br>　　览物欣多稼，垂衣御大明。史官何所录，称瑞满天京。
<br>
<br>　　卷293_67  「奉和常舍人晚秋集贤院即事寄徐薛二侍郎」司空曙
<br>
<br>　　蔼蔼凤凰宫，兰台玉署通。夜霜凝树羽，朝日照相风。
<br>
<br>　　官附三台贵，儒开百氏宗。司言陈禹命，侍讲发尧聪。
<br>
<br>　　香卷青编内，铅分绿字中。缀签从太史，锵揖群公。
<br>
<br>　　池接天泉碧，林交御果红。寒龟登故叶，秋蝶恋疏丛。
<br>
<br>　　颜谢征文并，钟裴直事同。离群惊海鹤，属思怨江枫。
<br>
<br>　　地远姑苏外，山长越绝东。惭当哲匠后，下曲本难工。
<br>
<br>　　卷293_68  「题鲜于秋林园」司空曙
<br>
<br>　　雨后园林好，幽行迥野通。远山芳草外，流水落花中。
<br>
<br>　　客醉悠悠惯，莺啼处处同。夕阳自一望，日暮杜陵东。
<br>
<br>　　卷293_69  「登秦岭」司空曙
<br>
<br>　　南登秦岭头，回首始堪忧。汉阙青门远，商山蓝水流。
<br>
<br>　　三湘迁客去，九陌故人游。从此思乡泪，双垂不复收。
<br>
<br>　　卷293_70  「独游寄卫长林」司空曙
<br>
<br>　　草绿春阳动，迟迟泽畔游。恋花同野蝶，爱水剧江鸥。
<br>
<br>　　身外唯须醉，人间尽是愁。那知鸣玉者，不羡卖瓜侯。
<br>
<br>　　卷293_71  「望水」司空曙
<br>
<br>　　高楼晴见水，楚色霭相和。野极空如练，天遥不辨波。
<br>
<br>　　永无人迹到，时有鸟行过。况是苍茫外，残阳照最多。
<br>
<br>　　卷293_72  「望商山路」司空曙
<br>
<br>　　南见青山道，依然去国时。已甘长避地，谁料有还期。
<br>
<br>　　雨霁残阳薄，人愁独望迟。空残华发在，前事不堪思。
<br>
<br>　　卷293_73  「题落叶」司空曙
<br>
<br>　　霜景催危叶，今朝半树空。萧条故国异，零落旅人同。
<br>
<br>　　飒岸浮寒水，依阶拥夜虫。随风偏可羡，得到洛阳宫。
<br>
<br>　　卷293_74  「寄准上人」司空曙
<br>
<br>　　昨闻归旧寺，暂别欲经年。樵客应同步，邻僧定伴禅。
<br>
<br>　　后峰秋有雪，远涧夜鸣泉。偶与支公论，人间自共传。
<br>
<br>　　卷293_75  「送况上人还荆州，因寄卫侍御象」司空曙
<br>
<br>　　惠持游蜀久，策杖欲西还。共别此宵月，独归何处山。
<br>
<br>　　对鸥沙草畔，洗足野云间。知有玄晖会，斋心受八关。
<br>
<br>　　卷293_76  「别卢纶（一作纶别曙诗）」司空曙
<br>
<br>　　有月多同赏，无秋不共悲。如何与君别，又是菊黄时。
<br>
<br>　　卷293_77  「雪二首」司空曙
<br>
<br>　　乐游春苑望鹅毛，宫殿如星树似毫。
<br>
<br>　　漫漫一川横渭水，太阳初出五陵高。
<br>
<br>　　王屋南崖见洛城，石龛松寺上方平。
<br>
<br>　　半山槲叶当窗下，一夜曾闻雪打声。
<br>
<br>　　卷293_78  「酬卫长林岁日见呈」司空曙
<br>
<br>　　地暖雪花摧，天春斗柄回。朱泥一丸药，柏叶万年杯。
<br>
<br>　　旅雁辞人去，繁霜满镜来。今朝彩盘上，神燕不须雷。
<br>
<br>　　卷293_79  「杜鹃行（一作杜甫诗）」司空曙
<br>
<br>　　古时杜宇称望帝，魂作杜鹃何微细。跳枝窜叶树木中，
<br>
<br>　　抢翔瞥捩雌随雄。毛衣惨黑自憔悴，众鸟安肯相尊崇。
<br>
<br>　　隳形不敢栖华屋，短翮唯愿巢深丛。穿皮啄朽觜欲秃，
<br>
<br>　　苦饥始得食一虫。谁言养雏不自哺，此语亦足为愚蒙。
<br>
<br>　　声音咽哕若有谓，号啼略与婴儿同。口干垂血转迫促，
<br>
<br>　　似欲上诉于苍穹。蜀人闻之皆起立，至今相效传遗风。
<br>
<br>　　乃知变化不可穷，岂知昔日居深宫，嫔妃左右如花红。
<br>
<br>　　卷293_80  「寄胡居士」司空曙
<br>
<br>　　日暖风微南陌头，青田红树起春愁。伯劳相逐行人别，
<br>
<br>　　岐路空归野水流。遍地寻僧同看雪，谁期载酒共登楼。
<br>
<br>　　为言惆怅嵩阳寺，明月高松应独游。
<br>
<br>　　卷293_81  「寒塘」司空曙
<br>
<br>　　晓发梳临水，寒塘坐见秋。乡心正无限，一雁度南楼。
<br>
<br>　　卷293_82  「为李魏公赋谢F公」司空曙
<br>
<br>　　白雪高吟际，青霄远望中。谁言路遐旷，宫徵暗相通。
<br>
<br>　　卷293_83  「梁城老人怨（一作陈羽诗）」司空曙
<br>
<br>　　朝为耕种人，暮作刀枪鬼。相看父子血，共染城壕水。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
