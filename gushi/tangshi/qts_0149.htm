<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百四十九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百四十九
<br>
<br>　　卷149_1  「同诸公袁郎中宴筵喜加章服」刘长卿
<br>
<br>　　手诏来筵上，腰金向粉闱。勋名传旧阁，蹈舞著新衣。
<br>
<br>　　白社同游在，沧洲此会稀。寒笳发后殿，秋草送西归。
<br>
<br>　　世难常摧敌，时闲已息机。鲁连功可让，千载一相挥。
<br>
<br>　　卷149_2  「毗陵送邹结先赴河南充判官」刘长卿
<br>
<br>　　王事相逢少，云山奈别何。芳年临水怨，瓜步上潮过。
<br>
<br>　　客路方经楚，乡心共渡河。凋残春草在，离乱故城多。
<br>
<br>　　罢战逢时泰，轻徭伫俗和。东西此分手，惆怅恨烟波。
<br>
<br>　　卷149_3  「送徐大夫赴广州」刘长卿
<br>
<br>　　上将坛场拜，南荒羽檄招。远人来百越，元老事三朝。
<br>
<br>　　雾绕龙山暗，山连象郡遥。路分江淼淼，军动马萧萧。
<br>
<br>　　画角知秋气，楼船逐暮潮。当令输贡赋，不使外夷骄。
<br>
<br>　　卷149_4  「九日题蔡国公主楼」刘长卿
<br>
<br>　　主第人何在，重阳客暂寻。水馀龙镜色，云罢凤箫音。
<br>
<br>　　暗牖藏昏晓，苍苔换古今。晴山卷幔出，秋草闭门深。
<br>
<br>　　篱菊仍新吐，庭槐尚旧阴。年年画梁燕，来去岂无心。
<br>
<br>　　卷149_5  「送荀八过山阴旧县，兼寄剡中诸官」刘长卿
<br>
<br>　　访旧山阴县，扁舟到海涯。故林嗟满岁，春草忆佳期。
<br>
<br>　　晚景千峰乱，晴江一鸟迟。桂香留客处，枫暗泊舟时。
<br>
<br>　　旧石曹娥篆，空山夏禹祠。剡溪多隐吏，君去道相思。
<br>
<br>　　卷149_6  「奉饯元侍郎加豫章采访兼赐章服（时初停节度）」刘长卿
<br>
<br>　　任重兼乌府，时平偃豹韬。澄清湘水变，分别楚山高。
<br>
<br>　　花对彤b发，霜和白雪操。黄金装旧马，青草换新袍。
<br>
<br>　　岭暗猿啼月，江寒鹭映涛。豫章生宇下，无使翳蓬蒿。
<br>
<br>　　卷149_7  「奉饯郎中四兄罢馀杭太守承恩加侍御史…赴汝南行营」刘长卿
<br>
<br>　　星使三江上，天波万里通。权分金节重，恩借铁冠雄。
<br>
<br>　　梅吹前军发，棠阴旧府空。残春锦障外，初日羽旗东。
<br>
<br>　　岸柳遮浮o，江花隔避骢。离心在何处，芳草满吴宫。
<br>
<br>　　卷149_8  「送贾侍御克复后入京」刘长卿
<br>
<br>　　对酒心不乐，见君动行舟。回看暮帆隐，独向空江愁。
<br>
<br>　　晴云淡初夜，春塘深慢流。温颜风霜霁，喜气烟尘收。
<br>
<br>　　驰_数千里，朝天十二楼。因之报亲爱，白发生沧洲。
<br>
<br>　　卷149_9  「会稽王处士草堂壁画衡霍诸山」刘长卿
<br>
<br>　　粉壁衡霍近，群峰如可攀。能令堂上客，见尽湖南山。
<br>
<br>　　青翠数千仞，飞来方丈间。归云无处灭，去鸟何时还。
<br>
<br>　　胜事日相对，主人常独闲。稍看林壑晚，佳气生重关。
<br>
<br>　　卷149_10  「惠福寺与陈留诸官茶会（得西字）」刘长卿
<br>
<br>　　到此机事遣，自嫌尘网迷。因知万法幻，尽与浮云齐。
<br>
<br>　　疏竹映高枕，空花随杖藜。香飘诸天外，日隐双林西。
<br>
<br>　　傲吏方见狎，真僧幸相携。能令归客意，不复还东溪。
<br>
<br>　　卷149_11  「金陵西泊舟临江楼」刘长卿
<br>
<br>　　萧条金陵郭，旧是帝王州。日暮望乡处，云边江树秋。
<br>
<br>　　楚云不可托，楚水只堪愁。行客千万里，沧波朝暮流。
<br>
<br>　　迢迢洛阳梦，独卧清川楼。异乡共如此，孤帆难久游。
<br>
<br>　　卷149_12  「题灵v上人法华院木兰花（其树岭南，移植此地）」刘长卿
<br>
<br>　　庭种南中树，年华几度新。已依初地长，独发旧园春。
<br>
<br>　　映日成华盖，摇风散锦茵。色空荣落处，香醉往来人。
<br>
<br>　　菡萏千灯遍，芳菲一雨均。高柯倘为楫，渡海有良因。
<br>
<br>　　卷149_13  「宿严维宅送包佶（一作皇甫冉诗）」刘长卿
<br>
<br>　　江湖同避地，分首自依依。尽室今为客，惊秋空念归。
<br>
<br>　　岁储无别墅，寒服羡邻机。草色村桥晚，蝉声江树稀。
<br>
<br>　　夜深宜共醉，时难忍相违。何事随阳雁，汀洲忽背飞。
<br>
<br>　　卷149_14  「送从弟贬袁州（一作皇甫冉诗，题作送从弟豫贬远州）」刘长卿
<br>
<br>　　何事成迁客，思归不见乡。游吴经万里，吊屈向三湘。
<br>
<br>　　水与荆巫接，山通鄢郢长。名羞黄绶系，身是白眉郎。
<br>
<br>　　独结南枝恨，应思北雁行。忧来沽楚酒，老鬓莫凝霜。
<br>
<br>　　卷149_15  「无锡东郭送友人游越」刘长卿
<br>
<br>　　客路风霜晓，郊原春兴馀。平芜不可望，游子去何如。
<br>
<br>　　烟水乘湖阔，云山适越初。旧都怀作赋，古穴觅藏书。
<br>
<br>　　碑缺曹娥宅，林荒逸少居。江湖无限意，非独为樵渔。
<br>
<br>　　卷149_16  「送邵州判官往南（一作皇甫冉诗）」刘长卿
<br>
<br>　　看君发原隰，驷牡志皇皇。始罢沧江令，还随粉署郎。
<br>
<br>　　海沂军未息，河兖岁仍荒。征税人全少，榛芜虏近亡。
<br>
<br>　　新知行宋远，相望隔淮长。早晚裁书寄，银钩伫八行。
<br>
<br>　　卷149_17  「出丰县界寄韩明府」刘长卿
<br>
<br>　　回首古原上，未能辞旧乡。西风收暮雨，隐隐分芒砀。
<br>
<br>　　贤友此为邑，令名满徐方。音容想在眼，暂若升琴堂。
<br>
<br>　　疲马顾春草，行人看夕阳。自非传尺素，谁为论中肠。
<br>
<br>　　卷149_18  「别陈留诸官」刘长卿
<br>
<br>　　恋此东道主，能令西上迟。徘徊暮郊别，惆怅秋风时。
<br>
<br>　　上国邈千里，夷门难再期。行人望落日，归马嘶空陂。
<br>
<br>　　不愧宝刀赠，维怀琼树枝。音尘倘未接，梦寐徒相思。
<br>
<br>　　卷149_19  「观李凑所画美人障子」刘长卿
<br>
<br>　　爱尔含天姿，丹青有殊智。无间已得象，象外更生意。
<br>
<br>　　西子不可见，千载无重还。空令浣沙态，犹在含毫间。
<br>
<br>　　一笑岂易得，双蛾如有情。窗风不举袖，但觉罗衣轻。
<br>
<br>　　华堂翠幕春风来，内阁金屏曙色开。此中一见乱人目，
<br>
<br>　　只疑行到云阳台。
<br>
<br>　　卷149_20  「送史判官奏事之灵武，兼寄巴西亲故」刘长卿
<br>
<br>　　中州日纷梗，天地何时泰。独有西归心，遥悬夕阳外。
<br>
<br>　　故人奉章奏，此去论利害。阳雁南渡江，征骖去相背。
<br>
<br>　　因君欲寄远，何处问亲爱。空使沧洲人，相思减衣带。
<br>
<br>　　卷149_21  「自鄱阳还，道中寄褚征君」刘长卿
<br>
<br>　　南风日夜起，万里孤帆漾。元气连洞庭，夕阳落波上。
<br>
<br>　　故人烟水隔，复此遥相望。江信久寂寥，楚云独惆怅。
<br>
<br>　　爱君清川口，弄月时棹唱。白首无子孙，一生自疏旷。
<br>
<br>　　卷149_22  「石梁湖有寄（一作怀陆兼）」刘长卿
<br>
<br>　　故人千里道，沧波一年别。夜上明月楼，相思楚天阔。
<br>
<br>　　潇潇清秋暮，袅袅凉风发。湖色淡不流，沙鸥远还灭。
<br>
<br>　　烟波日已远，音问日已绝。岁晏空含情，江皋绿芳歇。
<br>
<br>　　卷149_23  「送沈少府之任淮南」刘长卿
<br>
<br>　　惜君滞南楚，枳棘徒栖凤。独与千里帆，春风远相送。
<br>
<br>　　此行山水好，时物亦应众。一鸟飞长淮，百花满云梦。
<br>
<br>　　相期丹霄路，遥听清风颂。勿为州县卑，时来自为用。
<br>
<br>　　卷149_24  「严子濑东送马处直归苏」刘长卿
<br>
<br>　　望君舟已远，落日潮未退。目送沧海帆，人行白云外。
<br>
<br>　　江中远回首，波上生微霭。秋色姑苏台，寒流子陵濑。
<br>
<br>　　相送苦易散，动别知难会。从此日相思，空令减衣带。
<br>
<br>　　卷149_25  「宿怀仁县南湖，寄东海荀处士」刘长卿
<br>
<br>　　向夕敛微雨，晴开湖上天。离人正惆怅，新月愁婵娟。
<br>
<br>　　伫立白沙曲，相思沧海边。浮云自来去，此意谁能传。
<br>
<br>　　一水不相见，千峰随客船。寒塘起孤雁，夜色分盐田。
<br>
<br>　　时复一延首，忆君如眼前。
<br>
<br>　　卷149_26  「初至洞庭，怀灞陵别业」刘长卿
<br>
<br>　　长安邈千里，日夕怀双阙。已是洞庭人，犹看灞陵月。
<br>
<br>　　谁堪去乡意，亲戚想天末。昨夜梦中归，烟波觉来阔。
<br>
<br>　　江皋见芳草，孤客心欲绝。岂讶青春来，但伤经时别。
<br>
<br>　　长天不可望，鸟与浮云没。
<br>
<br>　　卷149_27  「题萧郎中开元寺新构幽寂亭」刘长卿
<br>
<br>　　康乐爱山水，赏心千载同。结茅依翠微，伐木开蒙笼。
<br>
<br>　　孤峰倚青霄，一径去不穷。候客石苔上，礼僧云树中。
<br>
<br>　　旷然见沧洲，自远来清风。五马留谷口，双旌薄烟虹。
<br>
<br>　　沉沉众香积，眇眇诸天空。独往应未遂，苍生思谢公。
<br>
<br>　　卷149_28  「同姜F题裴式微馀干东斋」刘长卿
<br>
<br>　　世事终成梦，生涯欲半过。白云心已矣，沧海意如何。
<br>
<br>　　藜杖全吾道，榴花养太和。春风骑马醉，江月钓鱼歌。
<br>
<br>　　散帙看虫蠹，开门见雀罗。远山终日在，芳草傍人多。
<br>
<br>　　吏体庄生傲，方言楚俗讹。屈平君莫吊，肠断洞庭波。
<br>
<br>　　卷149_29  「赠元容州」刘长卿
<br>
<br>　　拥旌临合浦，上印卧长沙。海徼长无戍，湘山独种。
<br>
<br>　　政传通岁贡，才惜过年华。万里依孤剑，千峰寄一家。
<br>
<br>　　累征期旦暮，未起恋烟霞。避世歌芝草，休官醉菊花。
<br>
<br>　　旧游如梦里，此别是天涯。何事沧波上，漂漂逐海槎。
<br>
<br>　　卷149_30  「夏口送长宁杨明府归荆南，因寄幕府诸公」刘长卿
<br>
<br>　　关西杨太尉，千载德犹闻。白日俱终老，清风独至君。
<br>
<br>　　身承远祖遗，才出众人群。举世贪荆玉，全家恋楚云。
<br>
<br>　　向烟帆杳杳，临水叶纷纷。草覆昭丘绿，江从夏口分。
<br>
<br>　　高名光盛府，异姓宠殊勋。百越今无事，南征欲罢军。
<br>
<br>　　卷149_31  「奉和杜相公新移长兴宅，呈元相公」刘长卿
<br>
<br>　　间世生贤宰，同心奉至尊。功高开北第，机静灌中园。
<br>
<br>　　入并蝉冠影，归分骑士喧。窗闻汉宫漏，家识杜陵源。
<br>
<br>　　献替常焚藁，优闲独对萱。花香逐荀令，草色对王孙。
<br>
<br>　　有地先开阁，何人不扫门。江湖难自退，明主托元元。
<br>
<br>　　卷149_32  「湖南使还，留辞辛大夫」刘长卿
<br>
<br>　　王师劳近甸，兵食仰诸侯。天子无南顾，元勋在上游。
<br>
<br>　　大才生间气，盛业拯横流。风景随摇笔，山川入运筹。
<br>
<br>　　羽觞交饯席，旄节对归舟。莺识春深恨，猿知日去愁。
<br>
<br>　　别离花寂寂，南北水悠悠。唯有家兼国，终身共所忧。
<br>
<br>　　卷149_33  「泛曲阿后湖，简同游诸公」刘长卿
<br>
<br>　　元气浮积水，沉沉深不流。春风万顷绿，映带至徐州。
<br>
<br>　　为客难适意，逢君方暂游。夤缘白O际，日暮沧浪舟。
<br>
<br>　　渡口微月进，林西残雨收。水云去仍湿，沙鹤鸣相留。
<br>
<br>　　且习子陵隐，能忘生事忧。此中深有意，非为钓鱼钩。
<br>
<br>　　卷149_34  「北游酬孟云卿见寄」刘长卿
<br>
<br>　　忽忽忘前事，事愿能相乖。衣马日羸弊，谁辨行与才。
<br>
<br>　　善道居贫贱，洁服蒙尘埃。行行无定止，懔坎难归来。
<br>
<br>　　慈母忧疾疹，室家念栖莱。幸君夙姻亲，深见中外怀。
<br>
<br>　　俟子惜时节，怅望临高台。
<br>
<br>　　卷149_35  「冬夜宿扬州开元寺烈公房，送李侍御之江东」刘长卿
<br>
<br>　　迁客投百越，穷阴淮海凝。中原驰困兽，万里栖饥鹰。
<br>
<br>　　寂寂连宇下，爱君心自弘。空堂来霜气，永夜清明灯。
<br>
<br>　　发后望烟水，相思劳寝兴。暮帆背楚郭，江色浮金陵。
<br>
<br>　　此去尔何恨，近名予未能。炉峰若便道，为访东林僧。
<br>
<br>　　卷149_36  「南楚怀古」刘长卿
<br>
<br>　　南国久芜没，我来空郁陶。君看章华宫，处处生蓬蒿。
<br>
<br>　　但见陵与谷，岂知贤与豪。精魂托古木，宝剑捐江皋。
<br>
<br>　　倚棹下晴景，回舟随晚涛。碧云暮寥落，湖上秋天高。
<br>
<br>　　往事那堪问，此心徒自劳。独馀湘水上，千载闻离骚。
<br>
<br>　　卷149_37  「上湖田馆南楼忆朱宴」刘长卿
<br>
<br>　　漂泊日复日，洞庭今更秋。白云如有意，万里望孤舟。
<br>
<br>　　何事爱成别，空令登此楼。天光映波动，月影随江流。
<br>
<br>　　鹤唳静寒渚，猿啼深夜洲。归期诚已促，清景仍相留。
<br>
<br>　　顷者慕独往，尔来悲远游。风波自此去，桂水空离忧。
<br>
<br>　　卷149_38  「送姚八之句容旧任，便归江南」刘长卿
<br>
<br>　　故人还水国，春色动离忧。碧草千万里，沧江朝暮流。
<br>
<br>　　桃花迷旧路，萍叶荡归舟。远戍看京口，空城问石头。
<br>
<br>　　折芳佳丽地，望月西南楼。猿鸟共孤屿，烟波连数州。
<br>
<br>　　谁家过楚老，何处恋江鸥。尺素能相报，湖山若个忧。
<br>
<br>　　卷149_39  「睢阳赠李司仓」刘长卿
<br>
<br>　　白露变时候，蛩声暮啾啾。飘飘洛阳客，惆怅梁园秋。
<br>
<br>　　只为乏生计，尔来成远游。一身不家食，万事从人求。
<br>
<br>　　且喜接馀论，足堪资小留。寒城落日后，砧杵令人愁。
<br>
<br>　　归路岁时尽，长河朝夕流。非君深意愿，谁复能相忧。
<br>
<br>　　卷149_40  「杪秋洞庭中，怀亡道士谢太虚」刘长卿
<br>
<br>　　漂泊日复日，洞庭今更秋。青枫亦何意，此夜催人愁。
<br>
<br>　　惆怅客中月，徘徊江上楼。心知楚天远，目送沧波流。
<br>
<br>　　羽客久已殁，微言无处求。空馀白云在，容与随孤舟。
<br>
<br>　　千里杳难望，一身当独游。故园复何许，江海徒迟留。
<br>
<br>　　卷149_41  「同郭参谋咏崔仆射淮南节度使厅前竹」刘长卿
<br>
<br>　　昔种梁王苑，今移汉将坛。蒙笼低冕过，青翠卷帘看。
<br>
<br>　　得地移根远，经霜抱节难。开花成凤实，嫩笋长鱼竿。
<br>
<br>　　蔼蔼军容静，萧萧郡宇宽。细音和角暮，疏影上门寒。
<br>
<br>　　湘浦何年变，山阳几处残。不知轩屏侧，岁晚对袁安。
<br>
<br>　　卷149_42  「硖石遇雨，宴前主簿从兄子英宅」刘长卿
<br>
<br>　　县城苍翠里，客路两崖开。硖石云漠漠，东风吹雨来。
<br>
<br>　　吾兄此为吏，薄宦知无媒。方寸抱秦镜，声名传楚材。
<br>
<br>　　折腰五斗间，黾勉随尘埃。秩满少馀俸，家贫仍散财。
<br>
<br>　　谁言次东道，暂预倾金。虽欲少留此，其如归限催。
<br>
<br>　　卷149_43  「江中晚钓，寄荆南一二相识」刘长卿
<br>
<br>　　楚郭微雨收，荆门遥在目。漾舟水云里，日暮春江绿。
<br>
<br>　　霁华静洲渚，暝色连松竹。月出波上时，人归渡头宿。
<br>
<br>　　一身已无累，万事更何欲。渔父自夷犹，白鸥不羁束。
<br>
<br>　　既怜沧浪水，复爱沧浪曲。不见眼中人，相思心断续。
<br>
<br>　　卷149_44  「九日岳阳待黄遂、张涣」刘长卿
<br>
<br>　　别君颇已久，离念与时积。楚水空浮烟，江楼望归客。
<br>
<br>　　徘徊正伫想，仿佛如暂觌。心目徒自亲，风波尚相隔。
<br>
<br>　　青林泊舟处，猿鸟愁孤驿。遥见郭外山，苍然雨中夕。
<br>
<br>　　季鹰久疏旷，叔度早畴昔。反棹来何迟，黄花候君摘。
<br>
<br>　　卷149_45  「题王少府尧山隐处，简陆鄱阳」刘长卿
<br>
<br>　　故人沧洲吏，深与世情薄。解印二十年，委身在丘壑。
<br>
<br>　　买田楚山下，妻子自耕凿。群动心有营，孤云本无著。
<br>
<br>　　因收溪上钓，遂接林中酌。对酒春日长，山村杏花落。
<br>
<br>　　陆生鄱阳令，独步建G作。早晚休此官，随君永栖托。
<br>
<br>　　卷149_46  「晚次湖口有怀」刘长卿
<br>
<br>　　霭然空水合，目极平江暮。南望天无涯，孤帆落何处。
<br>
<br>　　顷为衡湘客，颇见湖山趣。朝气和楚云，夕阳映江树。
<br>
<br>　　帝乡劳想望，万里心来去。白发生扁舟，沧波满归路。
<br>
<br>　　秋风今已至，日夜雁南度。木叶辞洞庭，纷纷落无数。
<br>
<br>　　卷149_47  「陪元侍御游支硎山寺」刘长卿
<br>
<br>　　支公去已久，寂寞龙华会。古木闭空山，苍然暮相对。
<br>
<br>　　林峦非一状，水石有馀态。密竹藏晦明，群峰争向背。
<br>
<br>　　峰峰带落日，步步入青霭。香气空翠中，猿声暮云外。
<br>
<br>　　留连南台客，想像西方内。因逐溪水还，观心两无碍。
<br>
<br>　　卷149_48  「桂阳西州晚泊古桥村住人」刘长卿
<br>
<br>　　洛阳别离久，江上心可得。惆怅增暮情，潇湘复秋色。
<br>
<br>　　故山隔何处，落日羡归翼。沧海空自流，白鸥不相识。
<br>
<br>　　悲蛩满荆渚，辍棹徒沾臆。行客念寒衣，主人愁夜织。
<br>
<br>　　帝乡片云去，遥寄千里忆。南路随天长，征帆杳无极。
<br>
<br>　　卷149_49  「夕次檐石湖，梦洛阳亲故」刘长卿
<br>
<br>　　天涯望不尽，日暮愁独去。万里云海空，孤帆向何处。
<br>
<br>　　寄身烟波里，颇得湖山趣。江气和楚云，秋声乱枫树。
<br>
<br>　　如何异乡县，日复怀亲故。遥与洛阳人，相逢梦中路。
<br>
<br>　　不堪明月里，更值清秋暮。倚棹对沧波，归心共谁语。
<br>
<br>　　卷149_50  「按覆后归睦州，赠苗侍御」刘长卿
<br>
<br>　　地远心难达，天高谤易成。羊肠留覆辙，虎口脱馀生。
<br>
<br>　　直氏偷金枉，于家决狱明。一言知己重，片议杀身轻。
<br>
<br>　　日下人谁忆，天涯客独行。年光销蹇步，秋气入衰情。
<br>
<br>　　建德知何在，长江问去程。孤舟百口渡，万里一猿声。
<br>
<br>　　落日开乡路，空山向郡城。岂令冤气积，千古在长平。
<br>
<br>　　卷149_51  「奉寄婺州李使君舍人」刘长卿
<br>
<br>　　建隼罢鸣珂，初传来暮歌。渔樵识太古，草树得阳和。
<br>
<br>　　东道诸生从，南依远客过。天清婺女出，土厚绛人多。
<br>
<br>　　永日空相望，流年复几何。崖开当夕照，叶去逐寒波。
<br>
<br>　　眼暗经难受，身闲剑懒磨。似^占贾谊，上马试廉颇。
<br>
<br>　　穷分安藜藿，衰容胜薜萝。只应随越鸟，南翥托高柯。
<br>
<br>　　卷149_52  「哭魏兼遂」刘长卿
<br>
<br>　　古今俱此去，修短竟谁分。樽酒空如在，弦琴肯重闻。
<br>
<br>　　一门同逝水，万事共浮云。旧馆何人宅，空山远客坟。
<br>
<br>　　艰危贫且共，少小秀而文。独行依穷巷，全身出乱军。
<br>
<br>　　岁时长寂寞，烟月自氛氲。垄树随人古，山门对日曛。
<br>
<br>　　泛舟悲向子，留剑赠徐君。来去云阳路，伤心江水濉
<br>
<br>　　卷149_53  「负谪后登干越亭作」刘长卿
<br>
<br>　　天南愁望绝，亭上柳条新。落日独归鸟，孤舟何处人。
<br>
<br>　　生涯投越徼，世业陷胡尘。杳杳钟陵暮，悠悠鄱水春。
<br>
<br>　　秦台悲白首，楚泽怨青O.草色迷征路，莺声伤逐臣。
<br>
<br>　　独醒空取笑，直道不容身。得罪风霜苦，全生天地仁。
<br>
<br>　　青山数行泪，沧海一穷鳞。牢落机心尽，惟怜鸥鸟亲。
<br>
<br>　　卷149_54  「留题李明府溪水堂」刘长卿
<br>
<br>　　寥寥此堂上，幽意复谁论。落日无王事，青山在县门。
<br>
<br>　　云峰向高枕，渔钓入前轩。晚竹疏帘影，春苔双履痕。
<br>
<br>　　荷香随坐卧，湖色映晨昏。虚牖闲生白，鸣琴静对言。
<br>
<br>　　暮禽飞上下，春水带清浑。远岸谁家柳，孤烟何处村。
<br>
<br>　　谪居投瘴疠，离思过湘沅。从此扁舟去，谁堪江浦猿。
<br>
<br>　　卷149_55  「入白沙渚，夤缘二十五里至石窟山下，怀天台陆山人」刘长卿
<br>
<br>　　远屿霭将夕，玩幽行自迟。归人不计日，流水闲相随。
<br>
<br>　　辍棹古崖口，扪萝春景迟。偶因回舟次，宁与前山期。
<br>
<br>　　对此瑶草色，怀君琼树枝。浮云去寂寞，白鸟相因依。
<br>
<br>　　何事爱高隐，但令劳远思。穷年卧海峤，永望愁天涯。
<br>
<br>　　吾亦从此去，扁舟何所之。迢迢江上帆，千里东风吹。
<br>
<br>　　卷149_56  「禅智寺上方怀演和尚，寺即和尚所创」刘长卿
<br>
<br>　　绝t东林寺，高僧惠远公。买园隋苑下，持钵楚城中。
<br>
<br>　　斗极千灯近，烟波万井通。远山低月殿，寒木露花宫。
<br>
<br>　　绀宇焚香净，沧洲摆雾空。雁来秋色里，曙起早潮东。
<br>
<br>　　飞锡今何在，苍生待发蒙。白云翻送客，庭树自辞风。
<br>
<br>　　舍筏追开士，回舟狎钓翁。平生江海意，惟共白鸥同。
<br>
<br>　　卷149_57  「贾侍郎自会稽使回篇什盈卷兼蒙见寄一首…数事率成十韵」刘长卿
<br>
<br>　　江上逢星使，南来自会稽。惊年一叶落，按俗五花嘶。
<br>
<br>　　上国悲芜梗，中原动鼓鼙。报恩看铁剑，衔命出金闺。
<br>
<br>　　风物催归绪，云峰发咏题。天长百越外，潮上小江西。
<br>
<br>　　鸟道通闽岭，山光落剡溪。暮帆千里思，秋夜一猿啼。
<br>
<br>　　柏树荣新垄，桃源忆故蹊。若能为休去，行复草萋萋。
<br>
<br>　　卷149_58  「秋日夏口涉汉阳，献李相公」刘长卿
<br>
<br>　　日望衡门处，心知汉水濉Ｅ汲饲嗳隔常还在白鸥群。
<br>
<br>　　间气生灵秀，先朝翼戴勋。藏弓身已退，焚藁事难闻。
<br>
<br>　　旧业成青草，全家寄白云。松萝长稚子，风景逐新文。
<br>
<br>　　山带寒城出，江依古岸分。楚歌悲远客，羌笛怨孤军。
<br>
<br>　　鼎罢调梅久，门看种药勤。十年犹去国，黄叶又纷纷。
<br>
<br>　　卷149_59  「归沛县道中晚泊留侯城」刘长卿
<br>
<br>　　访古此城下，子房安在哉。白云去不反，危堞空崔嵬。
<br>
<br>　　伊昔楚汉时，颇闻经济才。运筹风尘下，能使天地开。
<br>
<br>　　蔓草日已积，长松日已摧。功名满青史，祠庙唯苍苔。
<br>
<br>　　百里暮程远，孤舟川上回。进帆东风便，转岸前山来。
<br>
<br>　　楚水澹相引，沙鸥闲不猜。扣舷从此去，延首仍裴回。
<br>
<br>　　卷149_60  「关门望华山」刘长卿
<br>
<br>　　客路瞻太华，三峰高际天。夏云亘百里，合沓遥相连。
<br>
<br>　　雷雨飞半腹，太阳在其巅。翠微关上近，瀑布林梢悬。
<br>
<br>　　爱此众容秀，能令西望偏。徘徊忘暝色，泱漭成阴烟。
<br>
<br>　　曾是朝百灵，亦闻会群仙。琼浆岂易挹，毛女非空传。
<br>
<br>　　仿佛仍伫想，幽期如眼前。金天有青庙，松柏隐苍然。
<br>
<br>　　卷149_61  「奉陪萧使君入鲍达洞寻灵山寺」刘长卿
<br>
<br>　　山居秋更鲜，秋江相映碧。独临沧洲路，如待挂帆客。
<br>
<br>　　遂使康乐侯，披榛著双屐。入云开岭道，永日寻泉脉。
<br>
<br>　　古寺隐青冥，空中寒磬夕。苍苔绝行径，飞鸟无去迹。
<br>
<br>　　树杪下归人，水声过幽石。任情趣逾远，移步奇屡易。
<br>
<br>　　萝木静蒙蒙，风烟深寂寂。徘徊未能去，畏共桃源隔。
<br>
<br>　　卷149_62  「孙权故城下怀古，兼送友人归建业」刘长卿
<br>
<br>　　雄图争割据，神器终不守。上下武昌城，长江竟何有。
<br>
<br>　　古来壮台榭，事往悲陵阜。寥落几家人，犹依数株柳。
<br>
<br>　　威灵绝想像，芜没空林薮。野径春草中，郊扉夕阳后。
<br>
<br>　　逢君从此去，背楚方东走。烟际指金陵，潮时过湓口。
<br>
<br>　　行人已何在，临水徒挥手。惆怅不能归，孤帆没云久。
<br>
<br>　　卷149_63  「宿双峰寺，寄卢七、李十六」刘长卿
<br>
<br>　　寥寥禅诵处，满室虫丝结。独与山中人，无心生复灭。
<br>
<br>　　徘徊双峰下，惆怅双峰月。杳杳暮猿深，苍苍古松列。
<br>
<br>　　玩奇不可尽，渐远更幽绝。林暗僧独归，石寒泉且咽。
<br>
<br>　　竹房响轻吹，萝径阴馀雪。卧涧晓何迟，背岩春未发。
<br>
<br>　　此游诚多趣，独往共谁阅。得意空自归，非君岂能说。
<br>
<br>　　卷149_64  「京口怀洛阳旧居，兼寄广陵二三知己」刘长卿
<br>
<br>　　川阔悲无梁，蔼然沧波夕。天涯一飞鸟，日暮南徐客。
<br>
<br>　　气混京口云，潮吞海门石。孤帆候风进，夜色带江白。
<br>
<br>　　一水阻佳期，相望空脉脉。那堪岁芳尽，更使春梦积。
<br>
<br>　　故国胡尘飞，远山楚云隔。家人想何在，庭草为谁碧。
<br>
<br>　　惆怅空伤情，沧浪有馀迹。严陵七里滩，携手同所适。
<br>
<br>　　卷149_65  「登扬州栖灵寺塔」刘长卿
<br>
<br>　　北塔凌空虚，雄观压川泽。亭亭楚云外，千里看不隔。
<br>
<br>　　遥对黄金台，浮辉乱相射。盘梯接元气，半壁栖夜魄。
<br>
<br>　　稍登诸劫尽，若骋排霄翮。向是沧洲人，已为青云客。
<br>
<br>　　雨飞千眦，日在万家夕。鸟处高却低，天涯远如迫。
<br>
<br>　　江流入空翠，海峤现微碧。向暮期下来，谁堪复行役。
<br>
<br>　　卷149_66  「湖上遇郑田」刘长卿
<br>
<br>　　故人青云器，何意常窘迫。三十犹布衣，怜君头已白。
<br>
<br>　　谁言此相见，暂得话畴昔。旧业今已芜，还乡返为客。
<br>
<br>　　扁舟伊独往，斗酒君自适。沧洲不可涯，孤帆去无迹。
<br>
<br>　　杯中忽复醉，湖上生月魄。湛湛江色寒，魉云夕。
<br>
<br>　　风波易迢递，千里如咫尺。回首人已遥，南看楚天隔。
<br>
<br>　　卷149_67  「雨中登沛县楼，赠表兄郭少府」刘长卿
<br>
<br>　　楚泽秋更远，云雷有时作。晚陂带残雨，白水昏漠漠。
<br>
<br>　　伫立收烟氛，洗然静寥廓。卷帘高楼上，万里看日落。
<br>
<br>　　为客频改弦，辞家尚如昨。故山今不见，此鸟那可托。
<br>
<br>　　小邑务常闲，吾兄宦何薄。高标青云器，独立沧江鹤。
<br>
<br>　　惠爱原上情，殷勤丘中诺。何当遂良愿，归卧青山郭。
<br>
<br>　　卷149_68  「灞东晚晴，简同行薛弃、朱训」刘长卿
<br>
<br>　　客心豁初霁，霁色暝玄灞。西向看夕阳，佑成ｈ稀
<br>
<br>　　二贤诚逸足，千里陪征驾。古树枳道傍，人烟杜陵下。
<br>
<br>　　伊余在羁束，且复随造化。好道当有心，营生苦无暇。
<br>
<br>　　高贤幸兹偶，英达穷王霸。迢递客王程，裴回主人夜。
<br>
<br>　　一薰知异质，片玉谁齐价。同结丘中缘，尘埃自兹谢。
<br>
<br>　　卷149_69  「对雨赠济阴马少府考城蒋少府兼献成武五兄南华二兄」刘长卿
<br>
<br>　　繁云兼家思，弥望连济北。日暮微雨中，州城带秋色。
<br>
<br>　　萧条主人静，落叶飞不息。乡梦寒更频，虫声夜相逼。
<br>
<br>　　二贤纵横器，久滞徒劳职。笑语和风骚，雍容事文墨。
<br>
<br>　　吾兄即时彦，前路良未测。秋水百丈清，寒松一枝直。
<br>
<br>　　此心欲引托，谁为生羽翼。且复顿归鞍，杯中雪胸臆。
<br>
<br>　　卷149_70  「李侍御河北使回，至东京相访」刘长卿
<br>
<br>　　故人南台秀，夙擅中朝美。拥传从北来，飞霜日千里。
<br>
<br>　　贫居幸相访，顾我柴门里。却讶绣衣人，仍交布衣士。
<br>
<br>　　王程遽尔迫，别恋从此始。浊酒未暇斟，清文颇垂示。
<br>
<br>　　回瞻骢马速，但见行尘起。日暮汀洲寒，春风渡流水。
<br>
<br>　　草色官道边，桃花御沟里。天涯一鸟夕，惆怅知何已。
<br>
<br>　　卷149_71  「吴中闻潼关失守，因奉寄淮南萧判官」刘长卿
<br>
<br>　　一雁飞吴天，羁人伤暮律。松江风袅袅，波上片帆疾。
<br>
<br>　　木落姑苏台，霜收洞庭橘。萧条长洲外，唯见寒山出。
<br>
<br>　　胡马嘶秦云，汉兵乱相失。关中因窃据，天下共忧栗。
<br>
<br>　　南楚有琼枝，相思怨瑶瑟。一身寄沧洲，万里看白日。
<br>
<br>　　赴敌甘负戈，论兵勇投笔。临风但攘臂，择木将委质。
<br>
<br>　　不如归远山，云卧饭松栗。
<br>
<br>　　卷149_72  「哭张员外继（公及夫人相次没于洪州）」刘长卿
<br>
<br>　　恸哭钟陵下，东流与别离。二星来不返，双剑没相随。
<br>
<br>　　独继先贤传，谁刊有道碑。故园荒岘曲，旅榇寄天涯。
<br>
<br>　　白简曾连拜，沧洲每共思。抚孤怜齿稚，叹逝顾身衰。
<br>
<br>　　泉壤成终古，云山若在时。秋风邻笛发，寒日寝门悲。
<br>
<br>　　世难愁归路，家贫缓葬期。旧宾伤未散，夕临咽常迟。
<br>
<br>　　自此辞张邵，何由见戴逵。独闻山吏部，流涕访孤儿。
<br>
<br>　　卷149_73  「登东海龙兴寺高顶望海，简演公」刘长卿
<br>
<br>　　朐山压海口，永望开禅宫。元气远相合，太阳生其中。
<br>
<br>　　豁然万里馀，独为百川雄。白波走雷电，黑雾藏鱼龙。
<br>
<br>　　变化非一状，晴明分众容。烟开秦帝桥，隐隐横残虹。
<br>
<br>　　蓬岛如在眼，羽人那可逢。偶闻真僧言，甚与静者同。
<br>
<br>　　幽意颇相惬，赏心殊未穷。花间午时梵，云外春山钟。
<br>
<br>　　谁念遽成别，自怜归所从。他时相忆处，惆怅西南峰。
<br>
<br>　　卷149_74  「奉送从兄罢官之淮南」刘长卿
<br>
<br>　　何事浮溟渤，元戎弃莫邪。渔竿吾道在，鸥鸟世情赊。
<br>
<br>　　玄发他乡换，沧洲此路遐。溯沿随桂楫，醒醉任松华。
<br>
<br>　　离别谁堪道，艰危更可嗟。兵锋摇海内，王命隔天涯。
<br>
<br>　　钟漏移长乐，衣冠接永嘉。还当拂氛，那复卧云霞。
<br>
<br>　　溪路漫冈转，夕阳归鸟斜。万艘江县郭，一树海人家。
<br>
<br>　　挥袂看朱绂，扬帆指白沙。春风独回首，愁思极如麻。
<br>
<br>　　卷149_75  「落第，赠杨侍御兼拜员外仍充安大夫判官赴范阳」刘长卿
<br>
<br>　　职副旌旄重，才兼识量通。使车遥肃物，边策远和戎。
<br>
<br>　　掷地金声著，从军宝剑雄。官成稽古力，名达济时功。
<br>
<br>　　肃穆乌台上，雍容粉署中。含香初待漏，持简旧生风。
<br>
<br>　　黠吏偏惊隼，贪夫辄避骢。且知荣已隔，谁谓道仍同。
<br>
<br>　　念旧追连茹，谋生任转蓬。泣连三献玉，疮惧再伤弓。
<br>
<br>　　恋土函关外，瞻尘灞水东。他时书一札，犹冀问途穷。
<br>
<br>　　卷149_76  「初贬南巴至鄱阳，题李嘉v江亭」刘长卿
<br>
<br>　　巴峤南行远，长江万里随。不才甘谪去，流水亦何之。
<br>
<br>　　地远明君弃，天高酷吏欺。清山独往路，芳草未归时。
<br>
<br>　　流落还相见，悲欢话所思。猜嫌伤薏苡，愁暮向江篱。
<br>
<br>　　柳色迎高坞，荷衣照下帷。水云初起重，暮鸟远来迟。
<br>
<br>　　白首看长剑，沧洲寄钓丝。沙鸥惊小吏，湖月上高枝。
<br>
<br>　　稚子能吴语，新文怨楚辞。怜君不得意，川谷自逶迤。
<br>
<br>　　卷149_77  「自紫阳观至华阳洞，宿侯尊师草堂，简同游李延年」刘长卿
<br>
<br>　　石门媚烟景，句曲盘江甸。南向佳气浓，数峰遥隐见。
<br>
<br>　　渐临华阳口，云路入葱`.七曜悬洞宫，五云抱仙殿。
<br>
<br>　　银函竟谁发，金液徒堪荐。千载空桃花，秦人深不见。
<br>
<br>　　东溪喜相遇，贞白如会面。青鸟来去闲，红霞朝夕变。
<br>
<br>　　一从换仙骨，万里乘飞电。萝月延步虚，松花醉闲宴。
<br>
<br>　　幽人即长往，茂宰应交战。明发归琴堂，知君懒为县。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
