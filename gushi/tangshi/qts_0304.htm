<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百零四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷三百零四
<br>
<br>　　卷304_1  「怨妇」刘商
<br>
<br>　　净扫黄金阶，飞霜皎如雪。下帘弹箜篌，不忍见秋月。
<br>
<br>　　卷304_2  「绿珠怨」刘商
<br>
<br>　　从来上台榭，不敢倚阑干。零落知成血，高楼直下看。
<br>
<br>　　卷304_3  「古意」刘商
<br>
<br>　　达晓寝衣冷，开帷霜露凝。风吹昨夜泪，一片枕前冰。
<br>
<br>　　卷304_4  「哭萧抡」刘商
<br>
<br>　　何处哭故人，青门水如箭。当时水头别，从此不相见。
<br>
<br>　　卷304_5  「送从弟赴上都」刘商
<br>
<br>　　车骑秦城远，囊装楚客贫。月明思远道，诗罢诉何人。
<br>
<br>　　卷304_6  「登相国寺阁」刘商
<br>
<br>　　晴日登临好，春风各望家。垂杨夹城路，客思逐杨花。
<br>
<br>　　卷304_7  「酬F上人采药见寄」刘商
<br>
<br>　　玉英期共采，云岭独先过。应得灵芝也，诗情一倍多。
<br>
<br>　　卷304_8  「曲水寺枳实」刘商
<br>
<br>　　枳实绕僧房，攀枝置药囊。洞庭山上橘，霜落也应黄。
<br>
<br>　　卷304_9  「酬问师」刘商
<br>
<br>　　虚空无处所，仿佛似琉璃。诗境何人到，禅心又过诗。
<br>
<br>　　卷304_10  「殷秀才求诗」刘商
<br>
<br>　　倾盖见芳姿，晴天琼树枝。连城犹隐石，唯有卞和知。
<br>
<br>　　卷304_11  「行营即事」刘商
<br>
<br>　　万姓厌干戈，三边尚未和。将军夸宝剑，功在杀人多。
<br>
<br>　　卷304_12  「送刘寰北归」刘商
<br>
<br>　　南巢登望县城孤，半是青山半是湖。
<br>
<br>　　知尔素多山水兴，此回归去更来无。
<br>
<br>　　卷304_13  「送王\归苏州」刘商
<br>
<br>　　深山穷谷没人来，邂逅相逢眼渐开。
<br>
<br>　　云鹤洞宫君未到，夕阳帆影几时回。
<br>
<br>　　卷304_14  「送人往虔州」刘商
<br>
<br>　　莫叹乘轺道路赊，高楼日日望还家。
<br>
<br>　　人到南康皆下泪，唯君笑向此中花。
<br>
<br>　　卷304_15  「送僧往湖南（一作送清上人）」刘商
<br>
<br>　　闲出东林日影斜，稻苗深浅映袈裟。
<br>
<br>　　船到南湖风浪静，可怜秋水照莲花。
<br>
<br>　　卷304_16  「送元使君自楚移越」刘商
<br>
<br>　　露冕行春向若耶，野人怀惠欲移家。
<br>
<br>　　东风二月淮阴郡，唯见棠梨一树花。
<br>
<br>　　卷304_17  「移居深山谢别亲故」刘商
<br>
<br>　　不食黄精不采薇，葛苗为带草为衣。
<br>
<br>　　孤云更入深山去，人绝音书雁自飞。
<br>
<br>　　卷304_18  「送王永二首（一作合溪送王永归东郭）」刘商
<br>
<br>　　君去春山谁共游，鸟啼花落水空流。
<br>
<br>　　如今送别临溪水，他日相思来水头。
<br>
<br>　　绵衣似热夹衣寒，时景虽和春已阑。
<br>
<br>　　诚知暂别那惆怅，明日藤花独自看。
<br>
<br>　　卷304_19  「送别」刘商
<br>
<br>　　灞岸青门有弊庐，昨来闻道半丘墟。
<br>
<br>　　陌头空送长安使，旧里无人可寄书。
<br>
<br>　　卷304_20  「送王贞」刘商
<br>
<br>　　清阳玉润复多才，邂逅佳期过早梅。
<br>
<br>　　槿花亦可浮杯上，莫待东篱黄菊开。
<br>
<br>　　卷304_21  「送薛六暂游扬州」刘商
<br>
<br>　　志在乘轩鸣玉珂，心期未快隐青萝。
<br>
<br>　　广陵行路风尘合，城郭新秋砧杵多。
<br>
<br>　　卷304_22  「送杨行元赴举」刘商
<br>
<br>　　晚渡邗沟惜别离，渐看烽火马行迟。
<br>
<br>　　千钧何处穿杨叶，二月长安折桂枝。
<br>
<br>　　卷304_23  「行营送人」刘商
<br>
<br>　　@鼓喧喧对古城，独寻归鸟马蹄轻。
<br>
<br>　　回来看觅莺飞处，即是将军细柳营。
<br>
<br>　　卷304_24  「滑州送人先归」刘商
<br>
<br>　　河水冰消雁北飞，寒衣未足又春衣。
<br>
<br>　　自怜漂荡经年客，送别千回独未归。
<br>
<br>　　卷304_25  「送F上人」刘商
<br>
<br>　　木落前山霜露多，手持寒锡远头陀。
<br>
<br>　　眼看庭树梅花发，不见诗人独咏歌。
<br>
<br>　　卷304_26  「高邮送弟遇北游」刘商
<br>
<br>　　门临楚国舟船路，易见行人易别离。
<br>
<br>　　今日送君心最恨，孤帆水下又风吹。
<br>
<br>　　卷304_27  「送豆卢郎赴海陵」刘商
<br>
<br>　　烟波极目已沾襟，路出东塘水更深。
<br>
<br>　　看取海头秋草色，一如江上别离心。
<br>
<br>　　卷304_28  「送女子」刘商
<br>
<br>　　青娥宛宛聚为裳，乌鹊桥成别恨长。
<br>
<br>　　惆怅梧桐非旧影，不悲鸿雁暂随阳。
<br>
<br>　　卷304_29  「酬道芬寄画松」刘商
<br>
<br>　　闻道铅华学沈宁，寒枝淅沥叶青青。
<br>
<br>　　一株将比囊中树，若个年多有茯苓。
<br>
<br>　　卷304_30  「山翁持酒相访以画松酬之」刘商
<br>
<br>　　白社风霜惊暮年，铜瓶桑落慰秋天。
<br>
<br>　　怜君意厚留新画，不著松枝当酒钱。
<br>
<br>　　卷304_31  「题潘师房」刘商
<br>
<br>　　渡水傍山寻石壁，白云飞处洞门开。
<br>
<br>　　仙人来往行无迹，石径春风长绿苔。
<br>
<br>　　卷304_32  「谢自然却还旧居」刘商
<br>
<br>　　仙侣招邀自有期，九天升降五云随。
<br>
<br>　　不知辞罢虚皇日，更向人间住几时。
<br>
<br>　　卷304_33  「寄李Y」刘商
<br>
<br>　　挂却衣冠披薜荔，世人应是笑狂愚。
<br>
<br>　　年来渐觉髭须黑，欲寄松花君用无。
<br>
<br>　　卷304_34  「赠头陀师」刘商
<br>
<br>　　少壮从戎马上飞，雪山童子未缁衣。
<br>
<br>　　秋山年长头陀处，说我军前射虎归。
<br>
<br>　　卷304_35  「赠严四草屦」刘商
<br>
<br>　　轻微菅蒯将何用，容足偷安事颇同。
<br>
<br>　　日入信陵宾馆静，赠君闲步月明中。
<br>
<br>　　卷304_36  「题刘偃庄」刘商
<br>
<br>　　何事退耕沧海畔，闲看富贵白云飞。
<br>
<br>　　门前种稻三回熟，县里官人四考归。
<br>
<br>　　卷304_37  「题黄陂夫人祠」刘商
<br>
<br>　　苍山云雨逐明神，唯有香名万岁春。
<br>
<br>　　东风三月黄陂水，只见桃花不见人。
<br>
<br>　　卷304_38  「题道济上人房」刘商
<br>
<br>　　何处营求出世间，心中无事即身闲。
<br>
<br>　　门外水流风叶落，唯将定性对前山。
<br>
<br>　　卷304_39  「梨树阴」刘商
<br>
<br>　　福庭人静少攀援，雨露偏滋影易繁。
<br>
<br>　　磊落紫香香亚树，清阴满地昼当轩。
<br>
<br>　　卷304_40  「秋蝉声」刘商
<br>
<br>　　萧条旅舍客心惊，断续僧房静又清。
<br>
<br>　　借问蝉声何所为，人家古寺两般声。
<br>
<br>　　卷304_41  「归山留别子侄二首」刘商
<br>
<br>　　车马驱驰人在世，东西南北鹤随云。
<br>
<br>　　莫言贫病无留别，百代簪缨将付君。
<br>
<br>　　不逐浮云不羡鱼，杏花茅屋向阳居。
<br>
<br>　　鹤鸣华表应传语，雁度霜天懒寄书。
<br>
<br>　　卷304_42  「与湛上人院画松」刘商
<br>
<br>　　水墨乍成岩下树，摧残半隐洞中云。
<br>
<br>　　猷公曾住天台寺，阴雨猿声何处闻。
<br>
<br>　　卷304_43  「白沙宿窦常宅观妓」刘商
<br>
<br>　　扬子澄江映晚霞，柳条垂岸一千家。
<br>
<br>　　主人留客江边宿，十月繁霜见杏花。
<br>
<br>　　卷304_44  「上巳日两县寮友会集时主邮不遂驰赴辄题以寄方寸」刘商
<br>
<br>　　踏青看竹共佳期，春水晴山祓禊词。
<br>
<br>　　独坐邮亭心欲醉，樱桃落尽暮愁时。
<br>
<br>　　卷304_45  「怀张b」刘商
<br>
<br>　　苔石苍苍临涧水，阴风袅袅动松枝。
<br>
<br>　　世间唯有张通会，流向衡阳那得知。
<br>
<br>　　卷304_46  「与于中丞」刘商
<br>
<br>　　万顷荒林不敢看，买山容足拟求安。
<br>
<br>　　田园失计全芜没，何处春风种蕙兰。
<br>
<br>　　卷304_47  「袁十五远访山门」刘商
<br>
<br>　　僻居谋道不谋身，避病桃源不避秦。
<br>
<br>　　远入青山何所见，寒花满径白头人。
<br>
<br>　　卷304_48  「行营病中」刘商
<br>
<br>　　心许征南破虏归，可言羸病卧戎衣。
<br>
<br>　　迟迟不见怜弓箭，惆怅秋鸿敢近飞。
<br>
<br>　　卷304_49  「合G水涨寄敬山人」刘商
<br>
<br>　　共爱碧G临水住，相思来往践莓苔。
<br>
<br>　　而今却欲嫌G水，雨涨春流隔往来。
<br>
<br>　　卷304_50  「不羡花」刘商
<br>
<br>　　惆怅朝阳午又斜，剩栽桃李学仙家。
<br>
<br>　　花开花落人如旧，谁道容颜不及花。
<br>
<br>　　卷304_51  「醉后」刘商
<br>
<br>　　春草秋风老此身，一瓢长醉任家贫。
<br>
<br>　　醒来还爱浮萍草，漂寄官河不属人。
<br>
<br>　　卷304_52  「题水洞二首」刘商
<br>
<br>　　桃花流出武陵洞，梦想仙家云树春。
<br>
<br>　　今看水入洞中去，却是桃花源里人。
<br>
<br>　　长看岩穴泉流出，忽听悬泉入洞声。
<br>
<br>　　莫摘山花抛水上，花浮出洞世人惊。
<br>
<br>　　卷304_53  「代人村中悼亡二首」刘商
<br>
<br>　　花落茅檐转寂寥，魂随暮雨此中销。
<br>
<br>　　迩来庭柳无人折，长得垂枝一万条。
<br>
<br>　　虚室无人乳燕飞，苍苔满地履痕稀。
<br>
<br>　　庭前唯有蔷薇在，花似残妆叶似衣。
<br>
<br>　　卷304_54  「观猎三首」刘商
<br>
<br>　　梦非熊虎数年间，驱尽豺狼宇宙闲。
<br>
<br>　　传道单于闻校猎，相期不敢过阴山。
<br>
<br>　　日隐寒山猎未归，鸣弦落羽雪霏霏。
<br>
<br>　　梁园射尽南飞雁，淮楚人惊阳鸟啼。
<br>
<br>　　松月东轩许独游，深恩未报复淹留。
<br>
<br>　　梁园日暮从公猎，每过青山不举头。
<br>
<br>　　卷304_55  「画石」刘商
<br>
<br>　　苍藓千年粉绘传，坚贞一片色犹全。
<br>
<br>　　那知忽遇非常用，不把分铢补上天。
<br>
<br>　　卷304_56  「咏双开莲花」刘商
<br>
<br>　　菡萏新花晓并开，浓妆美笑面相隈。
<br>
<br>　　西方采画迦陵鸟，早晚双飞池上来。
<br>
<br>　　卷304_57  「夜闻邻管」刘商
<br>
<br>　　何事霜天月满空，鹂雏百啭向春风。
<br>
<br>　　邻家思妇更长短，杨柳如丝在管中。
<br>
<br>　　卷304_58  「山中寄元二侍御二首」刘商
<br>
<br>　　心期汗漫卧云扃，家计漂零水上萍。
<br>
<br>　　桃李向秋凋落尽，一枝松色独青青。
<br>
<br>　　拖紫锵金济世才，知君倚玉望三台。
<br>
<br>　　深山穷谷无人到，唯有狂愚独自来。
<br>
<br>　　卷304_59  「上崔十五老丈」刘商
<br>
<br>　　天汉乘槎可问津，寂寥深景到无因。
<br>
<br>　　看花独往寻诗客，不为经时谒丈人。
<br>
<br>　　卷304_60  「袁德师求画松」刘商
<br>
<br>　　柏偃松\势自分，森梢古意出浮云。
<br>
<br>　　如今眼暗画不得，旧有三株持赠君。
<br>
<br>　　卷304_61  「早夏月夜问王开」刘商
<br>
<br>　　清风首夏夜犹寒，嫩笋侵阶竹数竿。
<br>
<br>　　君向苏台长见月，不知何事此中看。
<br>
<br>　　卷304_62  「裴十六厅即事」刘商
<br>
<br>　　主人能政讼庭闲，帆影云峰户牖间。
<br>
<br>　　每到夕阳岚翠近，只言篱障倚前山。
<br>
<br>　　卷304_63  「春日行营即事」刘商
<br>
<br>　　风引双旌马首齐，曹南战胜日平西。
<br>
<br>　　为儒不解从戎事，花落春深闻鼓鼙。
<br>
<br>　　卷304_64  「画树后呈F师」刘商
<br>
<br>　　翔凤边风十月寒，苍山古木更摧残。
<br>
<br>　　为君壁上画松柏，劲雪严霜君试看。
<br>
<br>　　卷304_65  「吊从甥」刘商
<br>
<br>　　日晚河边访茕独，衰柳寒芜绕茅屋。
<br>
<br>　　儿童惊走报人来，孀妇开门一声哭。
<br>
<br>　　卷304_66  「句」刘商
<br>
<br>　　邮筒不解献茱萸。（《容斋随笔》）。
<br>
<br>　　赵侯首带鹿耳巾，规模出自陶弘景。
<br>
<br>　　（《鹿耳巾歌》。《海录碎事》）。
<br>
<br> 　　由<a href="http://greatart.51.net转换成TXT格式">http://greatart.51.net转换成TXT格式</a>
<br>
<br> 
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
