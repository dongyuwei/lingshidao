<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百七十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百七十三
<br>
<br>　　卷773_1  「长门失宠」萧意
<br>
<br>　　自从别銮殿，长门几度春。不知金屋里，更贮若为人。
<br>
<br>　　卷773_2  「下山逢故夫」徐之才
<br>
<br>　　踟蹰下山妇，共申别离久。为问织缣人，何必长相守。
<br>
<br>　　卷773_3  「虏患」张陵
<br>
<br>　　今日汉家探使回，蚁叠胡兵来未歇。
<br>
<br>　　春风渭水不敢流，总作六军心上血。
<br>
<br>　　卷773_4  「夏日闺怨」蔡瑰
<br>
<br>　　桃径李蹊绝芳园，炎氛炽日满愁轩。枝上鸟惊朱槿落，
<br>
<br>　　池中鱼戏绿O翻。君恋京师久留滞，妾怨高楼积年岁。
<br>
<br>　　非关曾入楚王宫，直为相思腰转细。卧簟乘闲乍逐凉，
<br>
<br>　　熏炉畏热懒焚香。雨沾柳叶如啼眼，露滴莲花似汗妆。
<br>
<br>　　全由独自羞看影，艳是孤眠疑夜永。无情拂镜不成妆，
<br>
<br>　　有时却扇还风静。近日书来道欲归，鸳鸯文锦字息机。
<br>
<br>　　但恐愁容不相识，为教恒著别时衣。
<br>
<br>　　卷773_5  「咏破扇」唐怡
<br>
<br>　　轮如明月尽，罗似薄云穿。无由重掩笑，分在秋风前。
<br>
<br>　　卷773_6  「述怀」唐怡
<br>
<br>　　万事皆零落，平生不可思。惟馀酒中趣，不减少年时。
<br>
<br>　　卷773_7  「咏烛寄人」潘求仁
<br>
<br>　　烛与人相似，通宵遽白煎。不应须下泪，只是为人然。
<br>
<br>　　卷773_8  「薛王花烛行」阎德隐
<br>
<br>　　王子仙车下凤台，紫缨金勒驭龙媒。□□□□□□出，
<br>
<br>　　环佩锵锵天上来。T鹊楼前云半卷，鸳鸯殿上月裴回。
<br>
<br>　　玉盘错落银灯照，珠帐玲珑宝扇开。盈盈二八谁家子，
<br>
<br>　　红粉新妆胜桃李。从来六行比齐姜，自许千门奉楚王。
<br>
<br>　　楚王宫里能服饰，顾盼倾城复倾国。合欢锦带蒲萄花，
<br>
<br>　　连理香裙石榴色。金炉半夜起氛氲，翡翠被重苏合熏。
<br>
<br>　　不学曹王遇神女，莫言罗敷邀使君。同心婉娩若琴瑟，
<br>
<br>　　更笑天河有灵匹。一朝福履盛王门，百代光辉增帝室。
<br>
<br>　　富贵荣华实可怜，路傍观者谓神仙。只应早得淮南术，
<br>
<br>　　会见双飞入紫烟。
<br>
<br>　　卷773_9  「三月歌」阎德隐
<br>
<br>　　洛阳城路九春衢，洛阳城外柳千株。
<br>
<br>　　能得来时作眼觅，天津桥侧锦屠苏。
<br>
<br>　　卷773_10  「妾薄命」刘元叔
<br>
<br>　　自从离别守空闺，遥闻征战赴云梯。夜夜思君辽海北，
<br>
<br>　　年年弃妾渭桥西。阳春白日照空暖，紫燕衔花向庭满。
<br>
<br>　　彩鸾琴里怨声多，飞鹊镜前妆梳断。谁家夫婿不从征，
<br>
<br>　　应是渔阳别有情。莫道红颜燕地少，家家还似洛阳城。
<br>
<br>　　旦逐新人殊未归，还令秋至夜霜飞。北斗星前横旅雁，
<br>
<br>　　南楼月下捣寒衣。夜深闻雁肠欲绝，独坐缝衣灯又灭。
<br>
<br>　　暗啼罗帐空自怜，梦度阳关向谁说。每怜容貌宛如神，
<br>
<br>　　如何薄命不如人。待君朝夕燕山至，好作明年杨柳春。
<br>
<br>　　卷773_11  「古别离」常理
<br>
<br>　　君御狐白裘，妾居缃绮帱。粟钿金夹膝，花错玉搔头。
<br>
<br>　　离别生庭草，征衣断戍楼。]蛸网清曙，菡萏落红秋。
<br>
<br>　　小胆空房怯，长眉满镜愁。为传儿女意，不用远封侯。
<br>
<br>　　卷773_12  「妾薄命」常理
<br>
<br>　　十五玉童色，双蛾青弯弯。鸟衔樱桃花，此时刺绣闲。
<br>
<br>　　娇小恣所爱，误人金指环。艳花句引落，灭烛屏风关。
<br>
<br>　　妾怕愁中画，君偷薄里还。初谓来心平若案，
<br>
<br>　　谁知别意险如山。乍啼罗袖娇遮面，不忍看君莫惜颜。
<br>
<br>　　卷773_13  「虞姬怨」冯待征
<br>
<br>　　妾本江南采莲女，君是江东学剑人。逢君游侠英雄日，
<br>
<br>　　值妾年华桃李春。年华灼灼艳桃李，结发簪花配君子。
<br>
<br>　　行逢楚汉正相持，辞家上马从君起。岁岁年年事征战，
<br>
<br>　　侍君帷幕损红颜。不惜罗衣沾马汗，不辞红粉著刀环。
<br>
<br>　　相期相许定关中，鸣銮鸣佩入秦宫。谁误四面楚歌起，
<br>
<br>　　果知五星汉道雄。天时人事有兴灭，智穷计屈心摧折。
<br>
<br>　　泽中马力先战疲，帐下蛾眉□□□。君王是日无神彩，
<br>
<br>　　贱妾此时容貌改。拔山意气都已无，渡江面目今何在。
<br>
<br>　　终天隔地与君辞，恨似流波无息时。使妾本来不相识，
<br>
<br>　　岂见中途怀苦悲。
<br>
<br>　　卷773_14  「越G怨」冷朝光
<br>
<br>　　越王宫里如花人，越水G头采白O.白O未尽人先尽，谁见江南春复春。
<br>
<br>　　卷773_15  「吴宫怨」卫万
<br>
<br>　　君不见吴王宫阁临江起，不见珠帘见江水。
<br>
<br>　　晓气晴来双阙间，潮声夜落千门里。句践城中非旧春，
<br>
<br>　　姑苏台下起黄尘。只今唯有西江月，曾照吴王宫里人。
<br>
<br>　　卷773_16  「春游吟」李章
<br>
<br>　　初春遍芳甸，十里蔼盈瞩。美人摘新英，步步玩春绿。
<br>
<br>　　所思杳何处，宛在吴江曲。可怜不得共芳菲，
<br>
<br>　　日暮归来泪满衣。
<br>
<br>　　卷773_17  「婕妤怨」王沈
<br>
<br>　　长信梨花暗欲栖，应门上钥草萋萋。
<br>
<br>　　春风吹花乱扑户，班绝车声不至啼。
<br>
<br>　　卷773_18  「夜夜曲」王偃
<br>
<br>　　北斗星移银汉低，班姬愁思凤城西。
<br>
<br>　　青槐陌上行人绝，明月楼前乌夜啼。
<br>
<br>　　卷773_19  「明君词」王偃
<br>
<br>　　北望单于日半斜，明君马上泣胡沙。
<br>
<br>　　一双泪滴黄河水，应得东流入汉家。
<br>
<br>　　卷773_20  「拟古东飞伯劳歌」李暇
<br>
<br>　　秦王龙剑燕后琴，珊瑚宝匣镂双心。谁家女儿抱香枕，
<br>
<br>　　开衾灭烛愿侍寝。琼窗半上金镂帱，轻罗掩面不遮羞。
<br>
<br>　　青绮帏中坐相忆，红鸾镜里见愁色。檐花照月莺对栖，
<br>
<br>　　空将可怜暗中啼。
<br>
<br>　　卷773_21  「怨诗三首」李暇
<br>
<br>　　罗敷初总髻，蕙芳正娇小。月落始归船，春眠恒著晓。
<br>
<br>　　何处期郎游，小苑花台间。相忆不可见，且复乘月还。
<br>
<br>　　别前花照路，别后露垂叶。歌舞须及时，如何坐悲妾。
<br>
<br>　　卷773_22  「碧玉歌」李暇
<br>
<br>　　碧玉上官妓，出入千花林。珠被玳瑁床，感郎情意深。
<br>
<br>　　卷773_23  「见美人闻琴不听」李播
<br>
<br>　　洛浦风流雪，阳台朝暮云。闻琴不肯听，似妒卓文君。
<br>
<br>　　卷773_24  「赋诗」辛弘智
<br>
<br>　　君为河边草，逢春心剩生。妾如台上镜，得照始分明。
<br>
<br>　　卷773_25  「自君之出矣」辛弘智
<br>
<br>　　自君之出矣，梁尘静不飞。思君如满月，夜夜减容辉。
<br>
<br>　　卷773_26  「自君之出矣（又一首）」辛弘智
<br>
<br>　　自君之出矣，宝镜为谁明。思君如陇水，常闻呜咽声。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
