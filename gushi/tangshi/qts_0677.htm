<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百七十七</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百七十七
<br>
<br>　　卷677_1  「送水部张郎中彦回宰洛阳」郑谷
<br>
<br>　　何逊兰休握，陶潜柳正垂。官清真塞诏，事简好吟诗。
<br>
<br>　　春漏怀丹阙，凉船泛碧伊。已虚西阁位，朝夕凤书追。
<br>
<br>　　卷677_2  「赠咸阳王主簿」郑谷
<br>
<br>　　可爱咸阳王主簿，穷经尽到昔贤心。登科未足酬多学，
<br>
<br>　　执卷犹闻惜寸阴。自与山妻舂斗粟，只凭邻叟典孤琴。
<br>
<br>　　我来赊酒相留宿，听我披衣看雪吟。
<br>
<br>　　卷677_3  「松」郑谷
<br>
<br>　　下视垂杨拂路尘，双峰石上覆苔文。浓霜满径无红叶，
<br>
<br>　　晚日高枝有白云。春砌花飘僧旋扫，寒溪子落鹤先闻。
<br>
<br>　　那堪寂寞悲风起，千树深藏李白坟。
<br>
<br>　　卷677_4  「梅」郑谷
<br>
<br>　　江国正寒春信稳，岭头枝上雪飘飘。何言落处堪惆怅，
<br>
<br>　　直是开时也寂寥。素艳照尊桃莫比，孤香黏袖李须饶。
<br>
<br>　　离人南去肠应断，片片随鞭过楚桥。
<br>
<br>　　卷677_5  「鹤」郑谷
<br>
<br>　　一自王乔放自由，俗人行处懒回头。睡轻旋觉松花堕，
<br>
<br>　　舞罢闲听涧水流。羽翼光明欺积雪，风神洒落占高秋。
<br>
<br>　　应嫌白鹭无仙骨，长伴渔翁宿苇洲。
<br>
<br>　　卷677_6  「重阳夜旅怀」郑谷
<br>
<br>　　强插黄花三两枝，还图一醉浸愁眉。
<br>
<br>　　半床斜月醉醒后，惆怅多于未醉时。
<br>
<br>　　卷677_7  「壬戌西幸后」郑谷
<br>
<br>　　武德门前颢气新，雪融鸳瓦土膏春。
<br>
<br>　　夜来梦到宣麻处，草没龙墀不见人。
<br>
<br>　　卷677_8  「多虞」郑谷
<br>
<br>　　多虞难住人稀处，近耗浑无战罢棋。
<br>
<br>　　向阙归山俱未得，且沽春酒且吟诗。
<br>
<br>　　卷677_9  「短褐」郑谷
<br>
<br>　　闲披短褐杖山藤，头不是僧心是僧。
<br>
<br>　　坐睡觉来清夜半，芭蕉影动道场灯。
<br>
<br>　　卷677_10  「曲江红杏」郑谷
<br>
<br>　　遮莫江头柳色遮，日浓莺睡一枝斜。
<br>
<br>　　女郎折得殷勤看，道是春风及第花。
<br>
<br>　　卷677_11  「折得梅」郑谷
<br>
<br>　　寒步江村折得梅，孤香不肯待春催。
<br>
<br>　　满枝尽是愁人泪，莫朝来露湿来。
<br>
<br>　　卷677_12  「牡丹」郑谷
<br>
<br>　　画堂帘卷张清宴，含香带雾情无限。
<br>
<br>　　春风爱惜未放开，柘枝鼓振红英绽。
<br>
<br>　　卷677_13  「寂寞」郑谷
<br>
<br>　　江郡人稀便是村，踏青天气欲黄昏。
<br>
<br>　　春愁不破还成醉，衣上泪痕和酒痕。
<br>
<br>　　卷677_14  「乱后灞上」郑谷
<br>
<br>　　柳丝牵水杏房红，烟岸人稀草色中。
<br>
<br>　　日暮一行高鸟处，依稀合是望春宫。
<br>
<br>　　卷677_15  「长门怨二首」郑谷
<br>
<br>　　闲把罗衣泣凤凰，先朝曾教舞霓裳。
<br>
<br>　　春来却羡庭花落，得逐晴风出禁墙。
<br>
<br>　　流水君恩共不回，杏花争忍扫成堆。
<br>
<br>　　残春未必多烟雨，泪滴闲阶长绿苔。
<br>
<br>　　卷677_16  「郊野戏题」郑谷
<br>
<br>　　竹巷溪桥天气凉，荷开稻熟村酒香。
<br>
<br>　　唯忧野叟相回避，莫道侬家是汉郎。
<br>
<br>　　卷677_17  「宗人惠四药」郑谷
<br>
<br>　　宗人忽惠西山药，四味清新香助茶。
<br>
<br>　　爽得心神便骑鹤，何须烧得白朱砂。
<br>
<br>　　卷677_18  「题张衡庙」郑谷
<br>
<br>　　远俗只凭淫祀切，多年平子固悠悠。
<br>
<br>　　江烟日午无箫鼓，直到如今咏四愁。
<br>
<br>　　卷677_19  「山鸟」郑谷
<br>
<br>　　惊飞失势粉墙高，好个声音好羽毛。
<br>
<br>　　小婢不须催柘弹，且从枝上吃樱桃。
<br>
<br>　　卷677_20  「黯然」郑谷
<br>
<br>　　|绅奔避复沦亡，消息春来到水乡。
<br>
<br>　　屈指故人能几许，月明花好更悲凉。
<br>
<br>　　卷677_21  「借薛尚书集」郑谷
<br>
<br>　　江天冬暖似花时，上国音尘杳未知。
<br>
<br>　　正被虫声喧老耳，今君又借薛能诗。
<br>
<br>　　卷677_22  「小北厅闲题」郑谷
<br>
<br>　　冷曹孤宦本相宜，山在墙南落照时。
<br>
<br>　　洗竹浇莎足公事，一来赢写一联诗。
<br>
<br>　　卷677_23  「菊」郑谷
<br>
<br>　　日日池边载酒行，黄昏犹自绕黄英。
<br>
<br>　　重阳过后频来此，甚觉多情胜薄情。
<br>
<br>　　卷677_24  「赠杨夔二首」郑谷
<br>
<br>　　散赋冗书高且奇，百篇仍有百篇诗。
<br>
<br>　　江湖休洒春风泪，十轴香于一桂枝。
<br>
<br>　　时无韩柳道难穷，也觉天公不至公。
<br>
<br>　　看取年年金榜上，几人才气似扬雄。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
