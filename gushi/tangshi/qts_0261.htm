<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百六十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百六十一
<br>
<br>　　卷261_1  「寄李白」任华
<br>
<br>　　古来文章有能奔逸气，耸高格，清人心神，惊人魂魄。
<br>
<br>　　我闻当今有李白，大猎赋，鸿猷文；嗤长卿，笑子云。
<br>
<br>　　班张所作琐细不入耳，未知卿云得在嗤笑限。登庐山，
<br>
<br>　　观瀑布，海风吹不断，江月照还空，余爱此两句；
<br>
<br>　　登天台，望渤海，云垂大鹏飞，山压巨鳌背，
<br>
<br>　　斯言亦好在。至于他作多不拘常律，振摆超腾，
<br>
<br>　　既俊且逸。或醉中操纸，或兴来走笔。手下忽然片云飞，
<br>
<br>　　眼前划见孤峰出。而我有时白日忽欲睡，
<br>
<br>　　睡觉H然起攘臂。任生知有君，君也知有任生未？
<br>
<br>　　中间闻道在长安，及余戾止，君已江东访元丹，
<br>
<br>　　邂逅不得见君面。每常把酒，向东望良久。
<br>
<br>　　见说往年在翰林，胸中矛戟何森森。新诗传在宫人口，
<br>
<br>　　佳句不离明主心。身骑天马多意气，目送飞鸿对豪贵。
<br>
<br>　　承恩召入凡几回，待诏归来仍半醉。权臣妒盛名，
<br>
<br>　　群犬多吠声。有敕放君却归隐沦处，高歌大笑出关去。
<br>
<br>　　且向东山为外臣，诸侯交迓驰朱轮。白璧一双买交者，
<br>
<br>　　黄金百镒相知人。平生傲岸其志不可测；数十年为客，
<br>
<br>　　未尝一日低颜色。八咏楼中坦腹眠，五侯门下无心忆。
<br>
<br>　　繁花越台上，细柳吴宫侧。绿水青山知有君，
<br>
<br>　　白云明月偏相识，养高兼养闲，可望不可攀。
<br>
<br>　　庄周万物外，范蠡五湖间。人传访道沧海上，
<br>
<br>　　丁令王乔每往还。蓬莱径是曾到来，方丈岂唯方一丈。
<br>
<br>　　伊余每欲乘兴往相寻，江湖拥隔劳寸心。
<br>
<br>　　今朝忽遇东飞翼，寄此一章表胸臆。倘能报我一片言，
<br>
<br>　　但访任华有人识。
<br>
<br>　　卷261_2  「寄杜拾遗」任华
<br>
<br>　　杜拾遗，名甫第二才甚奇。任生与君别，别来已多时，
<br>
<br>　　何尝一日不相思。杜拾遗，知不知？
<br>
<br>　　昨日有人诵得数篇黄绢词，吾怪异奇特借问，
<br>
<br>　　果然称是杜二之所为。势攫虎豹，气腾蛟螭，
<br>
<br>　　沧海无风似鼓荡，华岳平地欲奔驰。曹刘俯仰惭大敌，
<br>
<br>　　沈谢逡巡称小儿。昔在帝城中，盛名君一个。
<br>
<br>　　诸人见所作，无不心胆破。郎官丛里作狂歌，
<br>
<br>　　丞相阁中常醉卧。前年皇帝归长安，承恩阔步青云端。
<br>
<br>　　积翠扈游花\匝，披香寓直月团栾。英才特达承天眷，
<br>
<br>　　公卿无不相钦羡。只缘汲黯好直言，遂使安仁却为掾。
<br>
<br>　　如今避地锦城隅，幕下英僚每日相随提玉壶。
<br>
<br>　　半醉起舞捋髭须，乍低乍昂傍若无。
<br>
<br>　　古人制礼但为防俗士，岂得为君设之乎。
<br>
<br>　　而我不飞不鸣亦何以，只待朝廷有知己。
<br>
<br>　　已曾读却无限书，拙诗一句两句在人耳。
<br>
<br>　　如今看之总无益，又不能崎岖傍朝市。且当事耕稼，
<br>
<br>　　岂得便徒尔。南阳葛亮为友朋，东山谢安作邻里。
<br>
<br>　　闲常把琴弄，闷即携樽起。莺啼二月三月时，
<br>
<br>　　花发千山万山里。此时幽旷无人知，火急将书凭驿使，
<br>
<br>　　为报杜拾遗。
<br>
<br>　　卷261_3  「怀素上人草书歌」任华
<br>
<br>　　吾尝好奇，古来草圣无不知。岂不知右军与献之，
<br>
<br>　　虽有壮丽之骨，恨无狂逸之姿。中间张长史，
<br>
<br>　　独放荡而不羁，以颠为名倾荡于当时。张老颠，
<br>
<br>　　殊不颠于怀素。怀素颠，乃是颠。人谓尔从江南来，
<br>
<br>　　我谓尔从天上来。负颠狂之墨妙，有墨狂之逸才。
<br>
<br>　　狂僧前日动京华，朝骑王公大人马，暮宿王公大人家。
<br>
<br>　　谁不造素屏？谁不涂粉壁？粉壁摇晴光，素屏凝晓霜，
<br>
<br>　　待君挥洒兮不可弥忘。骏马迎来坐堂中，
<br>
<br>　　金盆盛酒竹叶香。十杯五杯不解意，百杯已后始颠狂。
<br>
<br>　　一颠一狂多意气，大叫一声起攘臂。挥毫倏忽千万字，
<br>
<br>　　有时一字两字长丈二。翕若长鲸泼剌动海岛，
<br>
<br>　　H若长蛇戎律透深草。回环缭绕相拘连，
<br>
<br>　　千变万化在眼前。飘风骤雨相击射，速禄飒拉动檐隙。
<br>
<br>　　掷华山巨石以为点，掣衡山阵云以为画。兴不尽，
<br>
<br>　　势转雄，恐天低而地窄，更有何处最可怜，
<br>
<br>　　枯藤万丈悬。万丈悬，拂秋水，映秋天；或如丝，
<br>
<br>　　或如发，风吹欲绝又不绝。锋芒利如欧冶剑，
<br>
<br>　　劲直浑是并州铁。时复枯燥何，
<br>
<br>　　忽觉阴山突兀横翠微。中有枯松错落一万丈，
<br>
<br>　　倒挂绝壁蹙枯枝。千魑魅兮万魍魉，欲出不可何闪尸。
<br>
<br>　　又如翰海日暮愁阴浓，忽然跃出千黑龙。夭矫偃蹇，
<br>
<br>　　入乎苍穹。飞沙走石满穷塞，万里飕飕西北风。
<br>
<br>　　狂僧有绝艺，非数仞高墙不足以逞其笔势。
<br>
<br>　　或逢花笺与绢素，凝神执笔守恒度。别来筋骨多情趣，
<br>
<br>　　霏霏微微点长露。三秋月照丹凤楼，二月花开上林树。
<br>
<br>　　终恐绊骐骥之足，不得展千里之步。狂僧狂僧，
<br>
<br>　　尔虽有绝艺，犹当假良媒。不因礼部张公将尔来，
<br>
<br>　　如何得声名一旦喧九垓。
<br>
<br>　　卷261_4  「金陵酬李翰林谪仙子」魏万
<br>
<br>　　君抱碧海珠，我怀蓝田玉。各称希代宝，万里遥相烛。
<br>
<br>　　长卿慕蔺久，子猷意已深。平生风云人，暗合江海心。
<br>
<br>　　去秋忽乘兴，命驾来东土。谪仙游梁园，爱子在邹鲁。
<br>
<br>　　二处一不见，拂衣向江东。五两挂海月，扁舟随长风。
<br>
<br>　　南游吴越遍，高揖二千石。雪上天台山，春逢翰林伯。
<br>
<br>　　宣父敬项橐，林宗重黄生。一长复一少，相看如弟兄。
<br>
<br>　　惕然意不尽，更逐西南去。同舟入秦淮，建业龙盘处。
<br>
<br>　　楚歌对吴酒，借问承恩初。宫买长门赋，天迎驷马车。
<br>
<br>　　才高世难容，道废可推命。安石重携妓，子房空谢病。
<br>
<br>　　金陵百万户，六代帝王都。虎石据西江，钟山临北湖。
<br>
<br>　　二山信为美，王屋人相待。应为歧路多，不知岁寒在。
<br>
<br>　　君游早晚还，勿久风尘间。此别未远别，秋期到仙山。
<br>
<br>　　卷261_5  「赠李十二白」崔宗之
<br>
<br>　　凉风八九月，白露满空庭。耿耿意不畅，捎捎风叶声。
<br>
<br>　　思见雄俊士，共话今古情。李侯忽来仪，把袂苦不早。
<br>
<br>　　清论既抵掌，玄谈又绝倒。分明楚汉事，历历王霸道。
<br>
<br>　　担囊无俗物，访古千里馀。袖有匕首剑，怀中茂陵书。
<br>
<br>　　双眸光照人，词赋凌子虚。酌酒弦素琴，霜气正凝洁。
<br>
<br>　　平生心中事，今日为君说。我家有别业，寄在嵩之阳。
<br>
<br>　　明月出高岑，清G澄素光。云散窗户静，风吹松桂香。
<br>
<br>　　子若同斯游，千载不相忘。
<br>
<br>　　卷261_6  「赠李十二白」崔成甫
<br>
<br>　　我是潇湘放逐臣，君辞明主汉江滨。
<br>
<br>　　天外常求太白老，金陵捉得酒仙人。
<br>
<br>　　卷261_7  「寄题杜拾遗锦江野亭」严武
<br>
<br>　　漫向江头把钓竿，懒眠沙草爱风湍。莫倚善题鹦鹉赋，
<br>
<br>　　何须不著R@冠。腹中书籍幽时晒，肘后医方静处看。
<br>
<br>　　兴发会能驰骏马，应须直到使君滩。
<br>
<br>　　卷261_8  「酬别杜二」严武
<br>
<br>　　独逢尧典日，再睹汉官时。未效风霜劲，空惭雨露私。
<br>
<br>　　夜钟清万户，曙漏拂千旗。并向殊庭谒，俱承别馆追。
<br>
<br>　　斗城怜旧路，涡水惜归期。峰树还相伴，江云更对垂。
<br>
<br>　　试回沧海棹，莫妒敬亭诗。只是书应寄，无忘酒共持。
<br>
<br>　　但令心事在，未肯鬓毛衰。最怅巴山里，清猿醒梦思。
<br>
<br>　　卷261_9  「题巴州光福寺楠木」严武
<br>
<br>　　楚江长流对楚寺，楠木幽生赤崖背。临G插石盘老根，
<br>
<br>　　苔色青苍山雨痕。高枝闹叶鸟不度，半掩白云朝与暮。
<br>
<br>　　香殿萧条转密阴，花龛滴沥垂清露。闻道偏多越水头，
<br>
<br>　　烟生霁敛使人愁。月明忽忆湘川夜，猿叫还思鄂渚秋。
<br>
<br>　　看君幽霭几千丈，寂寞穷山今遇赏。亦知钟梵报黄昏，
<br>
<br>　　犹卧禅床恋奇响。
<br>
<br>　　卷261_10  「班婕妤（一作严识玄诗）」严武
<br>
<br>　　贱妾如桃李，君王若岁时。秋风一已劲，摇落不胜悲。
<br>
<br>　　寂寂苍苔满，沈沈绿草滋。繁华非此日，指辇竞何辞。
<br>
<br>　　卷261_11  「巴岭答杜二见忆」严武
<br>
<br>　　卧向巴山落月时，两乡千里梦相思。可但步兵偏爱酒，
<br>
<br>　　也知光禄最能诗。江头赤叶枫愁客，篱外黄花菊对谁。
<br>
<br>　　马望君非一度，冷猿秋雁不胜悲。
<br>
<br>　　卷261_12  「军城早秋」严武
<br>
<br>　　昨夜秋风入汉关，朔云边月满西山。
<br>
<br>　　更催飞将追骄虏，莫遣沙场匹马还。
<br>
<br>　　卷261_13  「潭州留别杜员外院长」韦迢
<br>
<br>　　江畔长沙驿，相逢缆客船。大名诗独步，小郡海西偏。
<br>
<br>　　地湿愁飞f，天炎畏@鸢。去留俱失意，把臂共潸然。
<br>
<br>　　卷261_14  「早发湘潭寄杜员外院长」韦迢
<br>
<br>　　北风昨夜雨，江上早来凉。楚岫千峰翠，湘潭一叶黄。
<br>
<br>　　故人湖外客，白首尚为郎。相忆无南雁，何时有报章。
<br>
<br>　　卷261_15  「寄杜员外（员外垂示诗，因作此寄上）」郭受
<br>
<br>　　新诗海内流传久，旧德朝中属望劳。郡邑地卑饶雾雨，
<br>
<br>　　江湖天阔足风涛。松花酒熟傍看醉，莲叶舟轻自学操。
<br>
<br>　　春兴不知凡几首，衡阳纸价顿能高。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
