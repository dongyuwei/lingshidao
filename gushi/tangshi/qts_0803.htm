<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百零三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷八百零三
<br>
<br>　　卷803_1  「酬人雨后玩竹」薛涛
<br>
<br>　　南天春雨时，那鉴雪霜姿。众类亦云茂，虚心能自持。
<br>
<br>　　多留晋贤醉，早伴舜妃悲。晚岁君能赏，苍苍劲节奇。
<br>
<br>　　卷803_2  「春望词四首」薛涛
<br>
<br>　　花开不同赏，花落不同悲。欲问相思处，花开花落时。
<br>
<br>　　揽草结同心，将以遗知音。春愁正断绝，春鸟复哀吟。
<br>
<br>　　风花日将老，佳期犹渺渺。不结同心人，空结同心草。
<br>
<br>　　那堪花满枝，翻作两相思。玉箸垂朝镜，春风知不知。
<br>
<br>　　卷803_3  「宣上人见示与诸公唱和」薛涛
<br>
<br>　　许厕高斋唱，涓泉定不如。可怜谯记室，流水满禅居。
<br>
<br>　　卷803_4  「风」薛涛
<br>
<br>　　猎蕙微风远，飘弦唳一声。林梢鸣淅沥，松径夜凄清。
<br>
<br>　　卷803_5  「月」薛涛
<br>
<br>　　魄依钩样小，扇逐汉机团。细影将圆质，人间几处看。
<br>
<br>　　卷803_6  「蝉」薛涛
<br>
<br>　　露涤清音远，风吹数叶齐。声声似相接，各在一枝栖。
<br>
<br>　　卷803_7  「池上双鸟」薛涛
<br>
<br>　　双栖绿池上，朝暮共飞还。更忆将雏日，同心莲叶间。
<br>
<br>　　卷803_8  「鸳鸯草」薛涛
<br>
<br>　　绿英满香砌，两两鸳鸯小。但娱春日长，不管秋风早。
<br>
<br>　　卷803_9  「罚赴边有怀上韦令公二首（一作陈情上韦令公）」薛涛
<br>
<br>　　闻道边城苦，今来到始知。羞将门下曲，唱与陇头儿。
<br>
<br>　　黠虏犹违命，烽烟直北愁。却教严谴妾，不敢向松州。
<br>
<br>　　卷803_10  「咏八十一颗」薛涛
<br>
<br>　　色比丹霞朝日，形如合浦oY.
<br>
<br>　　开时九九如数，见处双双颉颃。
<br>
<br>　　卷803_11  「谒巫山庙」薛涛
<br>
<br>　　乱猿啼处访高唐，路入烟霞草木香。山色未能忘宋玉，
<br>
<br>　　水声犹是哭襄王。朝朝夜夜阳台下，为雨为云楚国亡。
<br>
<br>　　惆怅庙前多少柳，春来空斗画眉长。
<br>
<br>　　卷803_12  「牡丹」薛涛
<br>
<br>　　去春零落暮春时，泪湿红笺怨别离。常恐便同巫峡散，
<br>
<br>　　因何重有武陵期。传情每向馨香得，不语还应彼此知。
<br>
<br>　　只欲栏边安枕席，夜深闲共说相思。
<br>
<br>　　卷803_13  「贼平后上高相公」薛涛
<br>
<br>　　惊看天地白荒荒，瞥见青山旧夕阳。
<br>
<br>　　始信大威能照映，由来日月借生光。
<br>
<br>　　卷803_14  「送友人」薛涛
<br>
<br>　　水国蒹葭夜有霜，月寒山色共苍苍。
<br>
<br>　　谁言千里自今夕，离梦杳如关塞长。
<br>
<br>　　卷803_15  「听僧吹芦管」薛涛
<br>
<br>　　晓蝉呜咽暮莺愁，言语殷勤十指头。
<br>
<br>　　罢阅梵书聊一弄，散随金磬泥清秋。
<br>
<br>　　卷803_16  「酬郭简州寄柑子」薛涛
<br>
<br>　　霜规不让黄金色，圆质仍含御史香。
<br>
<br>　　何处同声情最异，临川太守谢家郎。
<br>
<br>　　卷803_17  「上川主武元衡相国二首」薛涛
<br>
<br>　　落日重城夕雾收，玳筵雕俎荐诸侯。
<br>
<br>　　因令朗月当庭燎，不使珠帘下玉钩。
<br>
<br>　　东阁移尊绮席陈，貂簪龙节更宜春。
<br>
<br>　　军城画角三声歇，云幕初垂红烛新。
<br>
<br>　　卷803_18  「忆荔枝」薛涛
<br>
<br>　　传闻象郡隔南荒，绛实丰肌不可忘。
<br>
<br>　　近有青衣连楚水，素浆还得类琼浆。
<br>
<br>　　卷803_19  「斛石山晓望寄吕侍御」薛涛
<br>
<br>　　曦轮初转照仙扃，旋擘烟岚上冥。
<br>
<br>　　不得玄晖同指点，天涯苍翠漫青青。
<br>
<br>　　卷803_20  「寄词」薛涛
<br>
<br>　　菌阁芝楼杳霭中，霞开深见玉皇宫。
<br>
<br>　　紫阳天上神仙客，称在人间立世功。
<br>
<br>　　卷803_21  「斛石山书事」薛涛
<br>
<br>　　王家山水画图中，意思都卢粉墨容。
<br>
<br>　　今日忽登虚境望，步摇冠翠一千峰。
<br>
<br>　　卷803_22  「送姚员外」薛涛
<br>
<br>　　万条江柳早秋枝，袅地翻风色未衰。
<br>
<br>　　欲折尔来将赠别，莫教烟月两乡悲。
<br>
<br>　　卷803_23  「酬祝十三秀才」薛涛
<br>
<br>　　浩思蓝山玉彩寒，冰囊敲碎楚金盘。
<br>
<br>　　诗家利器驰声久，何用春闱榜下看。
<br>
<br>　　卷803_24  「别李郎中」薛涛
<br>
<br>　　花落梧桐凤别凰，想登秦岭更凄凉。
<br>
<br>　　安仁纵有诗将赋，一半音词杂悼亡。
<br>
<br>　　卷803_25  「送扶炼师」薛涛
<br>
<br>　　锦浦归舟巫峡云，绿波迢递雨纷纷。
<br>
<br>　　山阴妙术人传久，也说将鹅与右军。
<br>
<br>　　卷803_26  「摩诃池赠萧中丞」薛涛
<br>
<br>　　昔以多能佐碧油，今朝同泛旧仙舟。
<br>
<br>　　凄凉逝水颓波远，惟有碑泉咽不流。
<br>
<br>　　卷803_27  「乡思（用前韵）」薛涛
<br>
<br>　　峨嵋山下水如油，怜我心同不系舟。
<br>
<br>　　何日片帆离锦浦，棹声齐唱发中流。
<br>
<br>　　卷803_28  「和李书记席上见赠」薛涛
<br>
<br>　　翩翩射策东堂秀，岂复相逢豁寸心。
<br>
<br>　　借问风光为谁丽，万条丝柳翠烟深。
<br>
<br>　　卷803_29  「棠梨花和李太尉」薛涛
<br>
<br>　　吴均蕙圃移嘉木，正及东溪春雨时。
<br>
<br>　　日晚莺啼何所为，浅深红腻压繁枝。
<br>
<br>　　卷803_30  「酬文使君」薛涛
<br>
<br>　　延英晓拜汉恩新，五马腾骧九陌尘。
<br>
<br>　　今日谢庭飞白雪，巴歌不复旧阳春。
<br>
<br>　　卷803_31  「酬吴随君」薛涛
<br>
<br>　　支公别墅接花扃，买得前山总未经。
<br>
<br>　　入户剡溪云水满，高斋咫尺蹑青冥。
<br>
<br>　　卷803_32  「酬李校书」薛涛
<br>
<br>　　才游象外身虽远，学茂区中事易闻。
<br>
<br>　　自顾漳滨多病后，空瞻逸翮舞青云。
<br>
<br>　　卷803_33  「赋凌云寺二首」薛涛
<br>
<br>　　闻说凌云寺里苔，风高日近绝纤埃。
<br>
<br>　　横云点染芙蓉壁，似待诗人宝月来。
<br>
<br>　　闻说凌云寺里花，飞空绕磴逐江斜。
<br>
<br>　　有时锁得嫦娥镜，镂出瑶台五色霞。
<br>
<br>　　卷803_34  「九日遇雨二首」薛涛
<br>
<br>　　万里惊飙朔气深，江城萧索昼阴阴。
<br>
<br>　　谁怜不得登山去，可惜寒芳色似金。
<br>
<br>　　茱萸秋节佳期阻，金菊寒花满院香。
<br>
<br>　　神女欲来知有意，先令云雨暗池塘。
<br>
<br>　　卷803_35  「酬雍秀才贻巴峡图」薛涛
<br>
<br>　　千叠云峰万顷湖，白波分去绕荆吴。
<br>
<br>　　感君识我枕流意，重示瞿塘峡口图。
<br>
<br>　　卷803_36  「上王尚书」薛涛
<br>
<br>　　碧玉双幢白玉郎，初辞天帝下扶桑。
<br>
<br>　　手持云篆题新榜，十万人家春日长。
<br>
<br>　　卷803_37  「和刘宾客玉」薛涛
<br>
<br>　　琼枝的露珊珊，欲折如披玉彩寒。
<br>
<br>　　闲拂朱房何所似，缘山偏映月轮残。
<br>
<br>　　卷803_38  「江边」薛涛
<br>
<br>　　西风忽报雁双双，人世心形两自降。
<br>
<br>　　不为鱼肠有真诀，谁能梦梦立清江。
<br>
<br>　　卷803_39  「送卢员外」薛涛
<br>
<br>　　玉垒山前风雪夜，锦官城外别离魂。
<br>
<br>　　信陵公子如相问，长向夷门感旧恩。
<br>
<br>　　卷803_40  「题竹郎庙」薛涛
<br>
<br>　　竹郎庙前多古木，夕阳沈沈山更绿。
<br>
<br>　　何处江村有笛声，声声尽是迎郎曲。
<br>
<br>　　卷803_41  「赠苏十三中丞」薛涛
<br>
<br>　　洛阳陌上埋轮气，欲逐秋空击隼飞。
<br>
<br>　　今日芝泥检征诏，别须台外振霜威。
<br>
<br>　　卷803_42  「和郭员外题万里桥」薛涛
<br>
<br>　　万里桥头独越吟，知凭文字写愁心。
<br>
<br>　　细侯风韵兼前事，不止为舟也作霖。
<br>
<br>　　卷803_43  「送郑眉州」薛涛
<br>
<br>　　雨暗眉山江水流，离人掩袂立高楼。
<br>
<br>　　双旌千骑骈东陌，独有罗敷望上头。
<br>
<br>　　卷803_44  「江亭饯别（一作宴饯，一作江亭宴）」薛涛
<br>
<br>　　绿沼红泥物象幽，范汪兼y李并州。
<br>
<br>　　离亭急管四更后，不见公车心独愁。
<br>
<br>　　卷803_45  「海棠溪」薛涛
<br>
<br>　　春教风景驻仙霞，水面鱼身总带花。
<br>
<br>　　人世不思灵卉异，竞将红缬染轻沙。
<br>
<br>　　卷803_46  「采莲舟」薛涛
<br>
<br>　　风前一叶压荷蕖，解报新秋又得鱼。
<br>
<br>　　兔走乌驰人语静，满溪红袂棹歌初。
<br>
<br>　　卷803_47  「菱荇沼」薛涛
<br>
<br>　　水荇斜牵绿藻浮，柳丝和叶卧清流。
<br>
<br>　　何时得向溪头赏，旋摘菱花旋泛舟。
<br>
<br>　　卷803_48  「金灯花」薛涛
<br>
<br>　　阑边不见ZZ叶，砌下惟翻艳艳丛。
<br>
<br>　　细视欲将何物比，晓霞初叠赤城宫。
<br>
<br>　　卷803_49  「春郊游眺寄孙处士二首」薛涛
<br>
<br>　　低头久立向蔷薇，爱似零陵香惹衣。
<br>
<br>　　何事碧溪孙处士，百劳东去燕西飞。
<br>
<br>　　今朝纵目玩芳菲，夹缬笼裙绣地衣。
<br>
<br>　　满袖满头兼手把，教人识是看花归。
<br>
<br>　　卷803_50  「酬杨供奉法师见招」薛涛
<br>
<br>　　远水长流洁复清，雪窗高卧与云平。
<br>
<br>　　不嫌袁室无烟火，惟笑商山有姓名。
<br>
<br>　　卷803_51  「试新服裁制初成三首」薛涛
<br>
<br>　　紫阳宫里赐红绡，仙雾朦胧隔海遥。
<br>
<br>　　霜兔毳寒冰茧净，嫦娥笑指织星桥。
<br>
<br>　　九气分为九色霞，五灵仙驭五云车。
<br>
<br>　　春风因过东君舍，偷样人间染百花。
<br>
<br>　　长裾本是上清仪，曾逐群仙把玉芝。
<br>
<br>　　每到宫中歌舞会，折腰齐唱步虚词。
<br>
<br>　　卷803_52  「寄张元夫」薛涛
<br>
<br>　　前溪独立后溪行，鹭识朱衣自不惊。
<br>
<br>　　借问人间愁寂意，伯牙弦绝已无声。
<br>
<br>　　卷803_53  「酬辛员外折花见遗」薛涛
<br>
<br>　　青鸟东飞正落梅，衔花满口下瑶台。
<br>
<br>　　一枝为授殷勤意，把向风前旋旋开。
<br>
<br>　　卷803_54  「赠远二首」薛涛
<br>
<br>　　芙蓉新落蜀山秋，锦字开缄到是愁。
<br>
<br>　　闺阁不知戎马事，月高还上望夫楼。
<br>
<br>　　扰弱新蒲叶又齐，春深花落塞前溪。
<br>
<br>　　知君未转秦关骑，月照千门掩袖啼。
<br>
<br>　　卷803_55  「秋泉」薛涛
<br>
<br>　　冷色初澄一带烟，幽声遥泻十丝弦。
<br>
<br>　　长来枕上牵情思，不使愁人半夜眠。
<br>
<br>　　卷803_56  「柳絮」薛涛
<br>
<br>　　二月杨花轻复微，春风摇荡惹人衣。
<br>
<br>　　他家本是无情物，一任南飞又北飞。
<br>
<br>　　卷803_57  「续嘉陵驿诗献武相国」薛涛
<br>
<br>　　蜀门西更上青天，强为公歌蜀国弦。
<br>
<br>　　卓氏长卿称士女，锦江玉垒献山川。
<br>
<br>　　卷803_58  「段相国游武担寺，病不能从题寄」薛涛
<br>
<br>　　消瘦翻堪见令公，落花无那恨东风。
<br>
<br>　　侬心犹道青春在，羞看飞蓬石镜中。
<br>
<br>　　卷803_59  「赠段校书」薛涛
<br>
<br>　　公子翩翩说校书，玉弓金勒紫绡裾。
<br>
<br>　　玄成莫便骄名誉，文采风流定不如。
<br>
<br>　　卷803_60  「十离诗。犬离主」薛涛
<br>
<br>　　驯扰朱门四五年，毛香足净主人怜。
<br>
<br>　　无端咬著亲情客，不得红丝毯上眠。
<br>
<br>　　卷803_61  「十离诗。笔离手」薛涛
<br>
<br>　　越管宣毫始称情，红笺纸上撒花琼。
<br>
<br>　　都缘用久锋头尽，不得羲之手里擎。
<br>
<br>　　卷803_62  「十离诗。马离厩」薛涛
<br>
<br>　　雪耳红毛浅碧蹄，追风曾到日东西。
<br>
<br>　　为惊玉貌郎君坠，不得华轩更一嘶。
<br>
<br>　　卷803_63  「十离诗。鹦鹉离笼」薛涛
<br>
<br>　　陇西独自一孤身，飞去飞来上锦茵。
<br>
<br>　　都缘出语无方便，不得笼中再唤人。
<br>
<br>　　卷803_64  「十离诗。燕离巢」薛涛
<br>
<br>　　出入朱门未忍抛，主人常爱语交交。
<br>
<br>　　衔泥秽污珊瑚枕，不得梁间更垒巢。
<br>
<br>　　卷803_65  「十离诗。珠离掌」薛涛
<br>
<br>　　皎洁圆明内外通，清光似照水晶宫。
<br>
<br>　　只缘一点玷相秽，不得终宵在掌中。
<br>
<br>　　卷803_66  「十离诗。鱼离池」薛涛
<br>
<br>　　跳跃深池四五秋，常摇朱尾弄纶钩。
<br>
<br>　　无端摆断芙蓉朵，不得清波更一游。
<br>
<br>　　卷803_67  「十离诗。鹰离鞲」薛涛
<br>
<br>　　爪利如锋眼似铃，平原捉兔称高情。
<br>
<br>　　无端窜向青云外，不得君王臂上擎。
<br>
<br>　　卷803_68  「十离诗。竹离亭」薛涛
<br>
<br>　　蓊郁新栽四五行，常将劲节负秋霜。
<br>
<br>　　为缘春笋钻墙破，不得垂阴覆玉堂。
<br>
<br>　　卷803_69  「十离诗。镜离台」薛涛
<br>
<br>　　铸泻黄金镜始开，初生三五月裴回。
<br>
<br>　　为遭无限尘蒙蔽，不得华堂上玉台。
<br>
<br>　　卷803_70  「酬杜舍人」薛涛
<br>
<br>　　双鱼底事到侬家，扑手新诗片片霞。
<br>
<br>　　唱到白O洲畔曲，芙蓉空老蜀江花。
<br>
<br>　　卷803_71  「筹边楼」薛涛
<br>
<br>　　平临云鸟八窗秋，壮压西川四十州。
<br>
<br>　　诸将莫贪羌族马，最高层处见边头。
<br>
<br>　　卷803_72  「赠韦校书」薛涛
<br>
<br>　　芸香误比荆山玉，那似登科甲乙年。
<br>
<br>　　澹地鲜风将绮思，飘花散蕊媚青天。
<br>
<br>　　卷803_73  「江月楼」薛涛
<br>
<br>　　秋风仿佛吴江冷，鸥路参差夕阳影。垂虹纳纳卧谯门，
<br>
<br>　　雉堞眈眈俯渔艇。阳安小儿拍手笑，使君幻出江南景。
<br>
<br>　　卷803_74  「西岩」薛涛
<br>
<br>　　凭阑却忆骑鲸客，把酒临风手自招。
<br>
<br>　　细雨声中停去马，夕阳影里乱鸣蜩。
<br>
<br>　　卷803_75  「罚赴边上武相公二首」薛涛
<br>
<br>　　萤在荒芜月在天，萤飞岂到月轮边。
<br>
<br>　　重光万里应相照，目断云霄信不传。
<br>
<br>　　按辔岭头寒复寒，微风细雨彻心肝。
<br>
<br>　　但得放儿归舍去，山水屏风永不看。
<br>
<br>　　卷803_76  「寄旧诗与元微之」薛涛
<br>
<br>　　诗篇调态人皆有，细腻风光我独知。月下咏花怜暗澹，
<br>
<br>　　雨朝题柳为欹垂。长教碧玉藏深处，总向红笺写自随。
<br>
<br>　　老大不能收拾得，与君开似教男儿。
<br>
<br>　　卷803_77  「句」薛涛
<br>
<br>　　枝迎南北鸟，叶送往来风。（涛八九岁知声律。一日，
<br>
<br>　　其父郧指井梧曰：“庭除一古桐，耸干入云中。”涛应
<br>
<br>　　声云云，父愀然久之。后果入乐籍。别本载田洙遇薛涛，
<br>
<br>　　有落花联句、夜月联句、四时回文折齿曲，皆后人附会，
<br>
<br>　　兹概不录）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
