<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百三十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百三十二
<br>
<br>　　卷432_1  「西明寺牡丹花时忆元九」白居易
<br>
<br>　　前年题名处，今日看花来。一作芸香吏，三见牡丹开。
<br>
<br>　　岂独花堪惜，方知老暗催。何况寻花伴，东都去未回。
<br>
<br>　　讵知红芳侧，春尽思悠哉。
<br>
<br>　　卷432_2  「伤杨弘贞」白居易
<br>
<br>　　颜子昔短命，仲尼惜其贤。杨生亦好学，不幸复徒然。
<br>
<br>　　谁识天地意，独与龟鹤年。
<br>
<br>　　卷432_3  「权摄昭应，早秋书事，寄元拾遗，兼呈李司录」白居易
<br>
<br>　　夏闰秋候早，七月风骚骚。渭川烟景晚，骊山宫殿高。
<br>
<br>　　丹殿子司谏，赤县我徒劳。相去半日程，不得同游遨。
<br>
<br>　　到官来十日，览镜生二毛。可怜趋走吏，尘土满青袍。
<br>
<br>　　邮传拥两驿，簿书堆六曹。为问纲纪掾，何必使铅刀。
<br>
<br>　　卷432_4  「新栽竹」白居易
<br>
<br>　　佐邑意不适，闭门秋草生。何以娱野性，种竹百馀茎。
<br>
<br>　　见此溪上色，忆得山中情。有时公事暇，尽日绕栏行。
<br>
<br>　　勿言根未固，勿言阴未成。已觉庭宇内，稍稍有馀清。
<br>
<br>　　最爱近窗卧，秋风枝有声。
<br>
<br>　　卷432_5  「秋霖中过尹纵之仙游山居」白居易
<br>
<br>　　惨惨八月暮，连连三日霖。邑居尚愁寂，况乃在山林。
<br>
<br>　　林下有志士，苦学惜光阴。岁晚千万虑，并入方寸心。
<br>
<br>　　岩鸟共旅宿，草虫伴愁吟。秋天床席冷，夜雨灯火深。
<br>
<br>　　怜君寂寞意，携酒一相寻。
<br>
<br>　　卷432_6  「寄江南兄弟」白居易
<br>
<br>　　分散骨肉恋，趋驰名利牵。一奔尘埃马，一泛风波船。
<br>
<br>　　忽忆分手时，悯默秋风前。别来朝复夕，积日成七年。
<br>
<br>　　花落城中池，春深江上天。登楼东南望，鸟灭烟苍然。
<br>
<br>　　相去复几许，道里近三千。平地犹难见，况乃隔山川。
<br>
<br>　　卷432_7  「曲江早秋」白居易
<br>
<br>　　秋波红蓼水，夕照青芜岸。独信马蹄行，曲江池四畔。
<br>
<br>　　早凉晴后至，残暑暝来散。方喜炎燠销，复嗟时节换。
<br>
<br>　　我年三十六，冉冉昏复旦。人寿七十稀，七十新过半。
<br>
<br>　　且当对酒笑，勿起临风叹。
<br>
<br>　　卷432_8  「寄题T厅前双松（两松自仙游山移植县厅）」白居易
<br>
<br>　　忆昨为吏日，折腰多苦辛。归家不自适，无计慰心神。
<br>
<br>　　手栽两树松，聊以当嘉宾。乘春日一溉，生意渐欣欣。
<br>
<br>　　清韵度秋在，绿茸随日新。始怜涧底色，不忆城中春。
<br>
<br>　　有时昼掩关，双影对一身。尽日不寂寞，意中如三人。
<br>
<br>　　忽奉宣室诏，征为文苑臣。闲来一惆怅，恰似别交亲。
<br>
<br>　　早知烟翠前，攀玩不逡巡。悔从白云里，移尔落嚣尘。
<br>
<br>　　卷432_9  「翰林院中感秋怀王质夫（王居仙游山）」白居易
<br>
<br>　　何处感时节，新蝉禁中闻。宫槐有秋意，风夕花纷纷。
<br>
<br>　　寄迹鸳鹭行，归心鸥鹤群。唯有王居士，知予忆白云。
<br>
<br>　　何日仙游寺，潭前秋见君。
<br>
<br>　　卷432_10  「禁中月」白居易
<br>
<br>　　海水明月出，禁中清夜长。东南楼殿白，稍稍上宫墙。
<br>
<br>　　净落金塘水，明浮玉砌霜。不比人间见，尘土污清光。
<br>
<br>　　卷432_11  「赠卖松者」白居易
<br>
<br>　　一束苍苍色，知从涧底来。本蚓几日，枝叶满尘埃。
<br>
<br>　　不买非他意，城中无地栽。
<br>
<br>　　卷432_12  「初见白发」白居易
<br>
<br>　　白发生一茎，朝来明镜里。勿言一茎少，满头从此始。
<br>
<br>　　青山方远别，黄绶初从仕。未料容鬓间，蹉跎忽如此。
<br>
<br>　　卷432_13  「别元九后咏所怀」白居易
<br>
<br>　　零落桐叶雨，萧条槿花风。悠悠早秋意，生此幽闲中。
<br>
<br>　　况与故人别，中怀正无。勿云不相送，心到青门东。
<br>
<br>　　相知岂在多，但问同不同。同心一人去，坐觉长安空。
<br>
<br>　　卷432_14  「禁中秋宿」白居易
<br>
<br>　　风翻朱里幕，雨冷通中枕。耿耿背斜灯，秋床一人寝。
<br>
<br>　　卷432_15  「早秋曲江感怀」白居易
<br>
<br>　　离离暑云散，袅袅凉风起。池上秋又来，荷花半成子。
<br>
<br>　　朱颜易销歇，白日无穷已。人寿不如山，年光忽于水。
<br>
<br>　　青芜与红蓼，岁岁秋相似。去岁此悲秋，今秋复来此。
<br>
<br>　　卷432_16  「寄元九」白居易
<br>
<br>　　身为近密拘，心为名检缚。月夜与花时，少逢杯酒乐。
<br>
<br>　　唯有元夫子，闲来同一酌。把手或酣歌，展眉时笑谑。
<br>
<br>　　今春除御史，前月之东洛。别来未开颜，尘埃满尊杓。
<br>
<br>　　蕙风晚香尽，槐雨馀花落。秋意一萧条，离容两寂寞。
<br>
<br>　　况随白日老，共负青山约。谁识相念心，鞲鹰与笼鹤。
<br>
<br>　　卷432_17  「暮春寄元九」白居易
<br>
<br>　　梨花结成实，燕卵化为雏。时物又若此，道情复何如。
<br>
<br>　　但觉日月促，不嗟年岁徂。浮生都是梦，老小亦何殊。
<br>
<br>　　唯与故人别，江陵初谪居。时时一相见，此意未全除。
<br>
<br>　　卷432_18  「早梳头」白居易
<br>
<br>　　夜沐早梳头，窗明秋镜晓。飒然握中发，一沐知一少。
<br>
<br>　　年事渐蹉跎，世缘方缴绕。不学空门法，老病何由了。
<br>
<br>　　未得无生心，白头亦为夭。
<br>
<br>　　卷432_19  「出关路」白居易
<br>
<br>　　山川函谷路，尘土游子颜。萧条去国意，秋风生故关。
<br>
<br>　　卷432_20  「别舍弟后月夜」白居易
<br>
<br>　　悄悄初别夜，去住两盘桓。行子孤灯店，居人明月轩。
<br>
<br>　　平生共贫苦，未必日成欢。及此暂为别，怀抱已忧烦。
<br>
<br>　　况是庭叶尽，复思山路寒。如何为不念，马瘦衣裳单。
<br>
<br>　　卷432_21  「新丰路逢故人」白居易
<br>
<br>　　尘土长路晚，风烟废宫秋。相逢立马语，尽日此桥头。
<br>
<br>　　知君不得意，郁郁来西游。惆怅新丰店，何人识马周。
<br>
<br>　　卷432_22  「金銮子日」白居易
<br>
<br>　　行年欲四十，有女曰金銮。生来始周岁，学坐未能言。
<br>
<br>　　惭非达者怀，未免俗情怜。从此累身外，徒云慰目前。
<br>
<br>　　若无夭折患，则有婚嫁牵。使我归山计，应迟十五年。
<br>
<br>　　卷432_23  「青龙寺早夏」白居易
<br>
<br>　　尘埃经小雨，地高倚长坡。日西寺门外，景气含清和。
<br>
<br>　　闲有老僧立，静无凡客过。残莺意思尽，新叶阴凉多。
<br>
<br>　　春去来几日，夏云忽嵯峨。朝朝感时节，年鬓暗蹉跎。
<br>
<br>　　胡为恋朝市，不去归烟萝。青山寸步地，自问心如何。
<br>
<br>　　卷432_24  「秋题牡丹丛」白居易
<br>
<br>　　晚丛白露夕，衰叶凉风朝。红艳久已歇，碧芳今亦销。
<br>
<br>　　幽人坐相对，心事共萧条。
<br>
<br>　　卷432_25  「劝酒寄元九」白居易
<br>
<br>　　薤叶有朝露，槿枝无宿花。君今亦如此，促促生有涯。
<br>
<br>　　既不逐禅僧，林下学楞伽。又不随道士，山中炼丹砂。
<br>
<br>　　百年夜分半，一岁春无多。何不饮美酒，胡然自悲嗟。
<br>
<br>　　俗号销愁药，神速无以加。一杯驱世虑，两杯反天和。
<br>
<br>　　三杯即酩酊，或笑任狂歌。陶陶复兀兀，吾孰知其他。
<br>
<br>　　况在名利途，平生有风波。深心藏陷阱，巧言织网罗。
<br>
<br>　　举目非不见，不醉欲如何。
<br>
<br>　　卷432_26  「曲江感秋（五年作）」白居易
<br>
<br>　　沙草新雨地，岸柳凉风枝。三年感秋意，并在曲江池。
<br>
<br>　　早蝉已嘹唳，晚荷复离披。前秋去秋思，一一生此时。
<br>
<br>　　昔人三十二，秋兴已云悲。我今欲四十，秋怀亦可知。
<br>
<br>　　岁月不虚设，此身随日衰。暗老不自觉，直到鬓成丝。
<br>
<br>　　卷432_27  「酬张太祝晚秋卧病见寄」白居易
<br>
<br>　　高才淹礼寺，短羽翔禁林。西街居处远，北阙官曹深。
<br>
<br>　　君病不来访，我忙难往寻。差池终日别，寥落经年心。
<br>
<br>　　露湿绿芜地，月寒红树阴。况兹独愁夕，闻彼相思吟。
<br>
<br>　　上叹言笑阻，下嗟时岁侵。容衰晓窗镜，思苦秋弦琴。
<br>
<br>　　一章锦绣段，八韵琼瑶音。何以报珍重，惭无双南金。
<br>
<br>　　卷432_28  「立秋日曲江忆元九」白居易
<br>
<br>　　下马柳阴下，独上堤上行。故人千万里，新蝉三两声。
<br>
<br>　　城中曲江水，江上江陵城。两地新秋思，应同此日情。
<br>
<br>　　卷432_29  「早朝贺雪寄陈山人」白居易
<br>
<br>　　长安盈尺雪，早朝贺君喜。将赴银台门，始出新昌里。
<br>
<br>　　上堤马蹄滑，中路蜡烛死。十里向北行，寒风吹破耳。
<br>
<br>　　待漏午门外，候对三殿里。须鬓冻生冰，衣裳冷如水。
<br>
<br>　　忽思仙游谷，暗谢陈居士。暖覆褐裘眠，日高应未起。
<br>
<br>　　卷432_30  「初与元九别后忽梦见之及寤而书适至兼寄桐花诗…此寄」白居易
<br>
<br>　　永寿寺中语，新昌坊北分。归来数行泪，悲事不悲君。
<br>
<br>　　悠悠蓝田路，自去无消息。计君食宿程，已过商山北。
<br>
<br>　　昨夜云四散，千里同月色。晓来梦见君，应是君相忆。
<br>
<br>　　梦中握君手，问君意何如。君言苦相忆，无人可寄书。
<br>
<br>　　觉来未及说，叩门声冬冬。言是商州使，送君书一封。
<br>
<br>　　枕上忽惊起，颠倒著衣裳。开缄见手札，一纸十三行。
<br>
<br>　　上论迁谪心，下说离别肠。心肠都未尽，不暇叙炎凉。
<br>
<br>　　云作此书夜，夜宿商州东。独对孤灯坐，阳城山馆中。
<br>
<br>　　夜深作书毕，山月向西斜。月下何所有，一树紫桐花。
<br>
<br>　　桐花半落时，复道正相思。殷勤书背后，兼寄桐花诗。
<br>
<br>　　桐花诗八韵，思绪一何深。以我今朝意，忆君此夜心。
<br>
<br>　　一章三遍读，一句十回吟。珍重八十字，字字化为金。
<br>
<br>　　卷432_31  「和元九悼往（感旧蚊帱作）」白居易
<br>
<br>　　美人别君去，自去无处寻。旧物零落尽，此情安可任。
<br>
<br>　　唯有p纱幌，尘埃日夜侵。馨香与颜色，不似旧时深。
<br>
<br>　　透影灯耿耿，笼光月沈沈。中有孤眠客，秋凉生夜衾。
<br>
<br>　　旧宅牡丹院，新坟松柏林。梦中咸阳泪，觉后江陵心。
<br>
<br>　　含此隔年恨，发为中夜吟。无论君自感，闻者欲沾襟。
<br>
<br>　　卷432_32  「重到渭上旧居」白居易
<br>
<br>　　旧居清渭曲，开门当蔡渡。十年方一还，几欲迷归路。
<br>
<br>　　追思昔日行，感伤故游处。插柳作高林，种桃成老树。
<br>
<br>　　因惊成人者，尽是旧童孺。试问旧老人，半为绕村墓。
<br>
<br>　　浮生同过客，前后递来去。白日如弄珠，出没光不住。
<br>
<br>　　人物日改变，举目悲所遇。回念念我身，安得不衰暮。
<br>
<br>　　朱颜销不歇，白发生无数。唯有山门外，三峰色如故。
<br>
<br>　　卷432_33  「白发」白居易
<br>
<br>　　白发知时节，暗与我有期。今朝日阳里，梳落数茎丝。
<br>
<br>　　家人不惯见，悯默为我悲。我云何足怪，此意尔不知。
<br>
<br>　　凡人年三十，外壮中已衰。但思寝食味，已减二十时。
<br>
<br>　　况我今四十，本来形貌羸。书魔昏两眼，酒病沉四肢。
<br>
<br>　　亲爱日零落，在者仍别离。身心久如此，白发生已迟。
<br>
<br>　　由来生老死，三病长相随。除却念无生，人间无药治。
<br>
<br>　　卷432_34  「秋日」白居易
<br>
<br>　　池残寥落水，窗下悠扬日。袅袅秋风多，槐花半成实。
<br>
<br>　　下有独立人，年来四十一。
<br>
<br>　　卷432_35  「将之饶州，江浦夜泊」白居易
<br>
<br>　　明月满深浦，愁人卧孤舟。烦冤寝不得，夏夜长于秋。
<br>
<br>　　苦乏衣食资，远为江海游。光阴坐迟暮，乡国行阻修。
<br>
<br>　　身病向鄱阳，家贫寄徐州。前事与后事，岂堪心并忧。
<br>
<br>　　忧来起长望，但见江水流。云树霭苍苍，烟波澹悠悠。
<br>
<br>　　故园迷处所，一念堪白头。
<br>
<br>　　卷432_36  「思归（时初为校书郎）」白居易
<br>
<br>　　养无晨昏膳，隐无伏腊资。遂求及亲禄，黾勉来京师。
<br>
<br>　　薄俸未及亲，别家已经时。冬积温席恋，春违采兰期。
<br>
<br>　　夏至一阴生，稍稍夕漏迟。块然抱愁者，长夜独先知。
<br>
<br>　　悠悠乡关路，梦去身不随。坐惜时节变，蝉鸣槐花枝。
<br>
<br>　　卷432_37  「冀城北原作」白居易
<br>
<br>　　野色何莽苍，秋声亦萧疏。风吹黄埃起，落日驱征车。
<br>
<br>　　何代此开国，封疆百里馀。古今不相待，朝市无常居。
<br>
<br>　　昔人城邑中，今变为丘墟。昔人墓田中，今化为里闾。
<br>
<br>　　废兴相催迫，日月互居诸。世变无遗风，焉能知其初。
<br>
<br>　　行人千载后，怀古空踌躇。
<br>
<br>　　卷432_38  「客路感秋，寄明准上人」白居易
<br>
<br>　　日暮天地冷，雨霁山河清。长风从西来，草木凝秋声。
<br>
<br>　　已感岁倏忽，复伤物凋零。孰能不凄，天时牵人情。
<br>
<br>　　借问空门子，何法易修行。使我忘得心，不教烦恼生。
<br>
<br>　　卷432_39  「游襄阳怀孟浩然」白居易
<br>
<br>　　楚山碧岩岩，汉水碧汤汤。秀气结成象，孟氏之文章。
<br>
<br>　　今我讽遗文，思人至其乡。清风无人继，日暮空襄阳。
<br>
<br>　　南望鹿门山，蔼若有馀芳。旧隐不知处，云深树苍苍。
<br>
<br>　　卷432_40  「秋暮西归途中书情」白居易
<br>
<br>　　耿耿旅灯下，愁多常少眠。思乡贵早发，发在鸡鸣前。
<br>
<br>　　九月草木落，平芜连远山。秋阴和曙色，万木苍苍然。
<br>
<br>　　去秋偶东游，今秋始西旋。马瘦衣裳破，别家来二年。
<br>
<br>　　忆归复愁归，归无一囊钱。心虽非兰膏，安得不自然。
<br>
<br>　　卷432_41  「秋怀」白居易
<br>
<br>　　月出照北堂，光华满阶墀。凉风从西至，草木日夜衰。
<br>
<br>　　桐柳减绿阴，蕙兰消碧滋。感物私自念，我心亦如之。
<br>
<br>　　安得长少壮，盛衰迫天时。人生如石火，为乐长苦迟。
<br>
<br>　　卷432_42  「别杨颖士、卢克柔、殷尧藩」白居易
<br>
<br>　　倦鸟暮归林，浮云晴归山。独有行路子，悠悠不知还。
<br>
<br>　　人生苦营营，终日群动间。所务虽不同，同归于不闲。
<br>
<br>　　扁舟来楚乡，匹马往秦关。离忧绕心曲，宛转如循环。
<br>
<br>　　且持一杯酒，聊以开愁颜。
<br>
<br>　　卷432_43  「题赠定光上人」白居易
<br>
<br>　　二十身出家，四十心离尘。得径入大道，乘此不退轮。
<br>
<br>　　一坐十五年，林下秋复春。春花与秋气，不感无情人。
<br>
<br>　　我来如有悟，潜以心照身。误落闻见中，忧喜伤形神。
<br>
<br>　　安得遗耳目，冥然反天真。
<br>
<br>　　卷432_44  「o役骆口驿喜萧侍御书至兼睹新诗吟讽通宵因寄八韵」白居易
<br>
<br>　　日暮心无l，吏役正营营。忽惊芳信至，复与新诗并。
<br>
<br>　　是时天无云，山馆有月明。月下读数遍，风前吟一声。
<br>
<br>　　一吟三四叹，声尽有馀清。雅哉君子文，咏性不咏情。
<br>
<br>　　使我灵府中，鄙吝不得生。始知听韶C，可使心和平。
<br>
<br>　　卷432_45  「酬李少府曹长官舍见赠」白居易
<br>
<br>　　低腰复敛手，心体不遑安。一落风尘下，方知为吏难。
<br>
<br>　　公事与日长，宦情随岁阑。惆怅青袍袖，芸香无半残。
<br>
<br>　　赖有李夫子，此怀聊自宽。两心如止水，彼此无波澜。
<br>
<br>　　往往簿书暇，相劝强为欢。白马晚蹋雪，渌觞春暖寒。
<br>
<br>　　恋月夜同宿，爱山晴共看。野性自相近，不是为同官。
<br>
<br>　　卷432_46  「留别」白居易
<br>
<br>　　秋凉卷朝簟，春暖撤夜衾。虽是无情物，欲别尚沉吟。
<br>
<br>　　况与有情别，别随情浅深。二年欢笑意，一旦东西心。
<br>
<br>　　独留诚可念，同行力不任。前事讵能料，后期谅难寻。
<br>
<br>　　唯有潺泪，不惜共沾襟。
<br>
<br>　　卷432_47  「晓别」白居易
<br>
<br>　　晓鼓声已半，离筵坐难久。请君断肠歌，送我和泪酒。
<br>
<br>　　月落欲明前，马嘶初别后。浩浩暗尘中，何由见回首。
<br>
<br>　　卷432_48  「北园」白居易
<br>
<br>　　北园东风起，杂花次第开。心知须臾落，一日三四来。
<br>
<br>　　花下岂无酒，欲酌复迟回。所思眇千里，谁劝我一杯。
<br>
<br>　　卷432_49  「惜肜罨ā拱拙右
<br>
<br>　　树小花鲜妍，香繁条软弱。高低二三尺，重叠千万萼。
<br>
<br>　　朝艳蔼霏霏，夕凋纷漠漠。辞枝朱粉细，覆地红绡薄。
<br>
<br>　　由来好颜色，常苦易销铄。不见莨荡花，狂风吹不落。
<br>
<br>　　卷432_50  「照镜」白居易
<br>
<br>　　皎皎青铜镜，斑斑白丝鬓。岂复更藏年，实年君不信。
<br>
<br>　　卷432_51  「新秋」白居易
<br>
<br>　　西风飘一叶，庭前飒已凉。风池明月水，衰莲白露房。
<br>
<br>　　其奈江南夜，绵绵自此长。
<br>
<br>　　卷432_52  「夜雨」白居易
<br>
<br>　　早蛩啼复歇，残灯灭又明。隔窗知夜雨，芭蕉先有声。
<br>
<br>　　卷432_53  「秋江送客」白居易
<br>
<br>　　秋鸿次第过，哀猿朝夕闻。是日孤舟客，此地亦离群。
<br>
<br>　　魅笠掠辏漠漠冒帆云。不醉浔阳酒，烟波愁杀人。
<br>
<br>　　卷432_54  「感逝寄远」白居易
<br>
<br>　　昨日闻甲死，今朝闻乙死。知识三分中，二分化为鬼。
<br>
<br>　　逝者不复见，悲哉长已矣。存者今如何，去我皆万里。
<br>
<br>　　平生知心者，屈指能有几。通果澧凤州，眇然四君子。
<br>
<br>　　相思俱老大，浮世如流水。应叹旧交游，凋零日如此。
<br>
<br>　　何当一杯酒，开眼笑相视。
<br>
<br>　　卷432_55  「秋月」白居易
<br>
<br>　　夜初色苍然，夜深光浩然。稍转西廊下，渐满南窗前。
<br>
<br>　　况是绿芜地，复兹清露天。落叶声策策，惊鸟影翩翩。
<br>
<br>　　栖禽尚不稳，愁人安可眠。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
