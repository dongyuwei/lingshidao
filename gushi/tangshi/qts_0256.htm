<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百五十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百五十六
<br>
<br>　　卷256_1  「江南曲」刘Y虚
<br>
<br>　　美人何荡漾，湖上风日长。玉手欲有赠，裴回双明。
<br>
<br>　　歌声随绿水，怨色起青阳。日暮还家望，云波横洞房。
<br>
<br>　　卷256_2  「九日送人」刘Y虚
<br>
<br>　　海上正摇落，客中还别离。同舟去未已，远送新相知。
<br>
<br>　　流水意何极，满尊徒尔为。从来菊花节，早已醉东篱。
<br>
<br>　　卷256_3  「暮秋扬子江寄孟浩然」刘Y虚
<br>
<br>　　木叶纷纷下，东南日烟霜。林山相晚暮，天海空青苍。
<br>
<br>　　暝色况复久，秋声亦何长。孤舟兼微月，独夜仍越乡。
<br>
<br>　　寒笛对京口，故人在襄阳。咏思劳今夕，江汉遥相望。
<br>
<br>　　卷256_4  「浔阳陶氏别业」刘Y虚
<br>
<br>　　陶家习先隐，种柳长江边。朝夕浔阳郭，白衣来几年。
<br>
<br>　　霁云明孤岭，秋水澄寒天。物象自清旷，野情何绵联。
<br>
<br>　　萧萧丘中赏，明宰非徒然。愿守黍稷税，归耕东山田。
<br>
<br>　　卷256_5  「登庐山峰顶寺」刘Y虚
<br>
<br>　　孤峰临万象，秋气何高清。天际南郡出，林端西江明。
<br>
<br>　　山门二缁叟，振锡闻幽声。心照有无界，业悬前后生。
<br>
<br>　　虽知真机静，尚与爱网并。方首金门路，未遑参道情。
<br>
<br>　　卷256_6  「寻东溪还湖中作」刘Y虚
<br>
<br>　　出山更回首，日暮清溪深。东岭新别处，数猿叫空林。
<br>
<br>　　昔游有初迹，此路还独寻。幽兴方在往，归怀复为今。
<br>
<br>　　云峰劳前意，湖水成远心。望望已超越，坐鸣舟中琴。
<br>
<br>　　卷256_7  「送韩平兼寄郭微」刘Y虚
<br>
<br>　　上客夜相过，小童能酤酒。即为临水处，正值归雁后。
<br>
<br>　　前路望乡山，近家见门柳。到时春未暮，风景自应有。
<br>
<br>　　余忆东州人，经年别来久。殷勤为传语，日夕念携手。
<br>
<br>　　兼问前寄书，书中复达否。
<br>
<br>　　卷256_8  「寄阎防（防时在终南丰德寺读书）」刘Y虚
<br>
<br>　　青冥南山口，君与缁锡邻。深路入古寺，乱花随暮春。
<br>
<br>　　纷纷对寂寞，往往落衣巾。松色空照水，经声时有人。
<br>
<br>　　晚心复南望，山远情独亲。应以修往业，亦惟立此身。
<br>
<br>　　深林度空夜，烟月资清真。莫叹文明日，弥年徒隐沦。
<br>
<br>　　卷256_9  「海上诗送薛文学归海东」刘Y虚
<br>
<br>　　何处归且远，送君东悠悠。沧溟千万里，日夜一孤舟。
<br>
<br>　　旷望绝国所，微茫天际愁。有时近仙境，不定若梦游。
<br>
<br>　　或见青色古，孤山百里秋。前心方杳眇，后路劳夷犹。
<br>
<br>　　离别惜吾道，风波敬皇休。春浮花气远，思逐海水流。
<br>
<br>　　日暮骊歌后，永怀空沧洲。
<br>
<br>　　卷256_10  「越中问海客」刘Y虚
<br>
<br>　　风雨沧洲暮，一帆今始归。自云发南海，万里速如飞。
<br>
<br>　　初谓落何处，永将无所依。冥茫渐西见，山色越中微。
<br>
<br>　　谁念去时远，人经此路稀。泊舟悲且泣，使我亦沾衣。
<br>
<br>　　浮海焉用说，忆乡难久违。纵为鲁连子，山路有柴扉。
<br>
<br>　　卷256_11  「阙题」刘Y虚
<br>
<br>　　道由白云尽，春与青溪长。时有落花至，远随流水香。
<br>
<br>　　闲门向山路，深柳读书堂。幽映每白日，清辉照衣裳。
<br>
<br>　　卷256_12  「寄江滔求孟六遗文」刘Y虚
<br>
<br>　　南望襄阳路，思君情转亲。偏知汉水广，应与孟家邻。
<br>
<br>　　在日贪为善，昨来闻更贫。相如有遗草，一为问家人。
<br>
<br>　　卷256_13  「积雪为小山」刘Y虚
<br>
<br>　　飞雪伴春还，春庭晓自闲。虚心应任道，遇赏遂成山。
<br>
<br>　　峰小形全秀，岩虚势莫攀。以幽能皎洁，谓近可循环。
<br>
<br>　　孤影临冰镜，寒光对玉颜。不随迟日尽，留顾岁华间。
<br>
<br>　　卷256_14  「赠乔琳（一作张谓诗）」刘Y虚
<br>
<br>　　去年上策不见收，今年寄食仍淹留。羡君有酒能共醉，
<br>
<br>　　羡君无钱能不忧。如今五侯不待客，羡君不问五侯宅。
<br>
<br>　　如今七贵方自尊，羡君不过七贵门。丈夫会应有知己，
<br>
<br>　　世上悠悠何足论。
<br>
<br>　　卷256_15  「葵花歌（一作岑参诗）」刘Y虚
<br>
<br>　　昨日一花开，今日一花开；今日花正好，昨日花已老。
<br>
<br>　　人生不得长少年，莫惜床头酤酒钱；请君有钱向酒家，
<br>
<br>　　君不见葵花。
<br>
<br>　　卷256_16  「句」刘Y虚
<br>
<br>　　归梦如春水，悠悠绕故乡。
<br>
<br>　　驻马渡江处，望乡待归舟。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
