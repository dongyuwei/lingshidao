<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百二十九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷三百二十九
<br>
<br>　　卷329_1  「祗役江西路上以诗代书寄内」权德舆
<br>
<br>　　辛苦事行役，风波倦晨暮。摇摇结遐心，靡靡即长路。
<br>
<br>　　别来如昨日，每见缺蟾兔。潮信催客帆，春光变江树。
<br>
<br>　　宦游岂云惬，归梦无复数。愧非超旷姿，循此R促步。
<br>
<br>　　笑言思暇日，规劝多远度。鹑服我久安，荆钗君所慕。
<br>
<br>　　伊予多昧理，初不涉世务。适因拥肿材，成此懒慢趣。
<br>
<br>　　一身常抱病，不复理章句。胸中无町畦，与物且多忤。
<br>
<br>　　既非大川楫，则守南山雾。胡为出处间，徒使名利污。
<br>
<br>　　羁孤望予禄，孩稚待我J.未能即忘怀，恨恨以此故。
<br>
<br>　　终当税Z鞅，岂待毕婚娶。如何久人寰，俯仰学举措。
<br>
<br>　　衡茅去迢递，水陆两驰骛。晰晰窥晓星，涂涂践朝露。
<br>
<br>　　静闻田鹤起，远见沙鸨聚。怪石不易跻，急湍那可溯。
<br>
<br>　　渔商闻远岸，烟火明古渡。下碇夜已深，上J波不驻。
<br>
<br>　　畏途信非一，离念纷难具。枕席有馀清，壶觞无与晤。
<br>
<br>　　南方出兰桂，归日自分付。北窗留琴书，无乃委童孺。
<br>
<br>　　春江足鱼雁，彼此勤尺素。早晚到中闺，怡然两相顾。
<br>
<br>　　卷329_2  「夜泊有怀」权德舆
<br>
<br>　　栖鸟向前林，暝色生寒芜。孤舟去不息，众感非一途。
<br>
<br>　　川程方浩淼，离思方郁纡。转枕眼未熟，拥衾泪已濡。
<br>
<br>　　窘然风水上，寝食疲朝晡。心想洞房夜，知君还向隅。
<br>
<br>　　卷329_3  「自桐庐如兰溪有寄」权德舆
<br>
<br>　　东南江路旧知名，惆怅春深又独行。新妇山头云半敛，
<br>
<br>　　女儿滩上月初明。风前荡r双飞蝶，花里间关百啭莺。
<br>
<br>　　满目归心何处说，欹眠搔首不胜情。
<br>
<br>　　卷329_4  「相思树」权德舆
<br>
<br>　　家寄江东远，身对江西春。空见相思树，不见相思人。
<br>
<br>　　卷329_5  「石楠树」权德舆
<br>
<br>　　石楠红叶透帘春，忆得妆成下锦茵。
<br>
<br>　　试折一枝含万恨，分明说向梦中人。
<br>
<br>　　卷329_6  「斗子滩」权德舆
<br>
<br>　　斗子滩头夜已深，月华偏照此时心。
<br>
<br>　　春江风水连天阔，归梦悠扬何处寻。
<br>
<br>　　卷329_7  「黄檗馆」权德舆
<br>
<br>　　驱车振楫越山川，候晓通宵冒烟雨。
<br>
<br>　　青枫浦上魂已销，黄檗馆前心自苦。
<br>
<br>　　卷329_8  「清明日次弋阳」权德舆
<br>
<br>　　自叹清明在远乡，桐花覆水葛溪长。
<br>
<br>　　家人定是持新火，点作孤灯照洞房。
<br>
<br>　　卷329_9  「中书夜直寄赠」权德舆
<br>
<br>　　通籍在金闺，怀君百虑迷。迢迢五夜永，脉脉两心齐。
<br>
<br>　　步履疲青琐，开缄倦紫泥。不堪风雨夜，转枕忆鸿妻。
<br>
<br>　　卷329_10  「病中寓直代书题寄」权德舆
<br>
<br>　　愚夫何所任，多病感君深。自谓青春壮，宁知白发侵。
<br>
<br>　　寝兴劳善祝，疏懒愧良箴。寂寞闻宫漏，那堪直夜心。
<br>
<br>　　卷329_11  「端午日礼部宿斋有衣服彩结之贶以诗还答」权德舆
<br>
<br>　　良辰当五日，偕老祝千年。彩缕同心丽，轻裾映体鲜。
<br>
<br>　　寂寥斋画省，款曲擘香笺。更想传觞处，孙孩遍目前。
<br>
<br>　　卷329_12  「酬九日」权德舆
<br>
<br>　　重九共游娱，秋光景气殊。他日头似雪，还对插茱萸。
<br>
<br>　　卷329_13  「和九日从杨氏姊游」权德舆
<br>
<br>　　秋光风露天，令节庆初筵。易象家人吉，闺门女士贤。
<br>
<br>　　招邀菊酒会，属和柳花篇。今日同心赏，全胜落帽年。
<br>
<br>　　卷329_14  「上巳日贡院考杂文不遂赴九华观祓禊之会以二绝句申赠」权德舆
<br>
<br>　　三日韶光处处新，九华仙洞七香轮。
<br>
<br>　　老夫留滞何由往，珉玉相和正绕身。
<br>
<br>　　禊饮寻春兴有馀，深情婉婉见双鱼。
<br>
<br>　　同心齐体如身到，临水烦君便祓除。
<br>
<br>　　卷329_15  「和九华观见怀贡院八韵」权德舆
<br>
<br>　　上巳好风景，仙家足芳菲。地殊兰亭会，人似山阴归。
<br>
<br>　　丹灶缀珠掩，白云岩径微。真宫集女士，虚室涵春辉。
<br>
<br>　　拘限心杳杳，欢言望依依。滞兹文墨职，坐与琴觞违。
<br>
<br>　　丽曲涤烦虚，幽缄发清机。支颐一吟想，恨不双翻飞。
<br>
<br>　　卷329_16  「桃源篇」权德舆
<br>
<br>　　小年尝读桃源记，忽睹良工施绘事。岩径初欣缭绕通，
<br>
<br>　　溪风转觉芬芳异。一路鲜云杂彩霞，渔舟远远逐桃花。
<br>
<br>　　渐入空髅阅竦溃宁知掩映有人家。庞眉秀骨争迎客，
<br>
<br>　　凿井耕田人世隔。不知汉代有衣冠，犹说秦家变阡陌。
<br>
<br>　　石髓云英甘且香，仙翁留饭出青囊。相逢自是松乔侣，
<br>
<br>　　良会应殊刘阮郎。内子闲吟倚瑶瑟，玩此沈沈销永日。
<br>
<br>　　忽闻丽曲金玉声，便使老夫思阁笔。
<br>
<br>　　卷329_17  「新月与儿女夜坐听琴举酒」权德舆
<br>
<br>　　泥泥露凝叶，骚骚风入林。以兹皓月圆，不厌良夜深。
<br>
<br>　　列坐屏轻，放怀弦素琴。儿女各冠笄，孙孩绕衣襟。
<br>
<br>　　乃知大隐趣，宛若沧洲心。方结偕老期，岂惮华发侵。
<br>
<br>　　笑语向兰室，风流传玉音。愧君袖中字，价重双南金。
<br>
<br>　　卷329_18  「七夕」权德舆
<br>
<br>　　今日云渡鹊桥，应非脉脉与迢迢。
<br>
<br>　　家人竞喜开妆镜，月下穿针拜九霄。
<br>
<br>　　卷329_19  「县君赴兴庆宫朝贺载之奉行册礼，因书即事」权德舆
<br>
<br>　　合卺交欢二十年，今朝比翼共朝天。风传漏刻香车度，
<br>
<br>　　日照旌旗彩仗鲜。顾我华簪鸣玉，看君盛服耀金钿。
<br>
<br>　　相期偕老宜家处，鹤发鱼轩更可怜。
<br>
<br>　　卷329_20  「元和元年蒙恩封成纪县伯时室中封安喜县君…聊申贺赠」权德舆
<br>
<br>　　启土封成纪，宜家县安喜。同欣井赋开，共受闺门祉。
<br>
<br>　　珩璜联采组，琴瑟谐宫徵。更待悬车时，与君欢暮齿。
<br>
<br>　　卷329_21  「河南崔尹即安喜从兄宜于室家四十馀岁…因成绝句」权德舆
<br>
<br>　　五色金光鸾凤飞，三川墨妙巧相辉。
<br>
<br>　　尊崇善祝今如此，共待曾玄捧翟衣。
<br>
<br>　　卷329_22  「奉使丰陵职司卤簿，通宵涉路，因寄内」权德舆
<br>
<br>　　彩仗列森森，行宫夜漏深。殳a方启路，钲鼓正交音。
<br>
<br>　　曙月思兰室，前山辨谷林。家人念行役，应见此时心。
<br>
<br>　　卷329_23  「酬南园新亭宴会璩新第慰庆之作，时任宾客」权德舆
<br>
<br>　　南宫烟景浓，平视中南峰。官闲似休沐，尽室来相从。
<br>
<br>　　日抱汉阴瓮，或成蝴蝶梦。树老欲连云，竹深疑入洞。
<br>
<br>　　欢言交羽觞，列坐俨成行。歌吟不能去，待此明月光。
<br>
<br>　　好逑蕴明识，内顾多惭色。不厌梁鸿贫，常讥伯宗直。
<br>
<br>　　予婿信时英，谏垣金玉声。男儿才弱冠，射策幸成名。
<br>
<br>　　偃放斯自足，然去营欲。散木固无堪，虚舟常任触。
<br>
<br>　　大隐本吾心，喜君流好音。相期悬车岁，此地即中林。
<br>
<br>　　卷329_24  「七夕见与诸孙题乞巧文」权德舆
<br>
<br>　　外孙争乞巧，内子共题文。隐映花奁对，参差绮席分。
<br>
<br>　　鹊桥临片月，河鼓掩轻云。羡此婴儿辈，吹呼彻曙闻。
<br>
<br>　　卷329_25  「太常寺宿斋有寄」权德舆
<br>
<br>　　转枕挑灯候晓鸡，相君应叹太常妻。
<br>
<br>　　长年多病偏相忆，不遣归时醉似泥。
<br>
<br>　　卷329_26  「朝回阅乐寄绝句」权德舆
<br>
<br>　　子城风暖百花初，楼上龟兹引导车。
<br>
<br>　　曲罢卿卿理驺驭，细君相望意何如。
<br>
<br>　　卷329_27  「中书宿斋有寄」权德舆
<br>
<br>　　铜壶漏滴斗阑干，泛滟金波照露盘。
<br>
<br>　　遥想洞房眠正熟，不堪深夜凤池寒。
<br>
<br>　　卷329_28  「中书送敕赐斋馔戏酬」权德舆
<br>
<br>　　常日每齐眉，今朝共解颐。遥知大官膳，应与众雏嬉。
<br>
<br>　　卷329_29  「敕赐长寿酒因口号以赠」权德舆
<br>
<br>　　恩沾长寿酒，归遗同心人。满酌共君醉，一杯千万春。
<br>
<br>　　卷329_30  「湖南观察使故相国袁公挽歌二首（一作刘禹锡诗）」权德舆
<br>
<br>　　五驱龙虎节，一入凤凰池。令尹自无喜，羊公人不疑。
<br>
<br>　　天归京兆日，叶下洞庭时。湘水秋风至，凄凉吹素旗。
<br>
<br>　　丹矸⒔皋，人悲雁亦号。湘南罢亥市，汉上改词曹。
<br>
<br>　　表墓双碑立，尊名一字褒。常闻平楚狱，为报里门高。
<br>
<br>　　卷329_31  「玉山岭上作」权德舆
<br>
<br>　　悠悠驱匹马，征路上连冈。晚翠深云窦，寒苔净石梁。
<br>
<br>　　荻花偏似雪，枫叶不禁霜。愁见前程远，空郊下夕阳。
<br>
<br>　　卷329_32  「题邵端公林亭」权德舆
<br>
<br>　　春光何处好，柱史有林塘。莺啭风初暖，花开日欲长。
<br>
<br>　　凿池通野水，扫径阅新芳。更置盈尊酒，时时醉楚狂。
<br>
<br>　　卷329_33  「酬裴杰秀才新樱桃」权德舆
<br>
<br>　　新果真琼液，来应宴紫兰。圆疑窃龙颔，色已夺鸡冠。
<br>
<br>　　远火微微辨，残星隐隐看。茂先知味易，曼倩恨偷难。
<br>
<br>　　忍用烹H骆，从将玩玉盘。流年如可驻，何必九华丹。
<br>
<br>　　卷329_34  「次滕老庄」权德舆
<br>
<br>　　征途无旅馆，当昼喜逢君。羸病仍留客，朝朝扫白云。
<br>
<br>　　卷329_35  「宿严陵」权德舆
<br>
<br>　　身羁从事驱征传，江入新安泛暮涛。
<br>
<br>　　今夜子陵滩下泊，自惭相去九牛毛。
<br>
<br>　　卷329_36  「题云师山房」权德舆
<br>
<br>　　云公兰若深山里，月明松殿微风起。
<br>
<br>　　试问空门清净心，莲花不著秋潭水。
<br>
<br>　　卷329_37  「栖霞寺云居室」权德舆
<br>
<br>　　一径萦纡至此穷，山僧盥漱白云中。
<br>
<br>　　闲吟定后更何事，石上松枝常有风。
<br>
<br>　　卷329_38  「舟行夜泊」权德舆
<br>
<br>　　萧萧落叶送残秋，寂寞寒波急暝流。
<br>
<br>　　今夜不知何处泊，断猿晴月引孤舟。
<br>
<br>　　卷329_39  「发硖石路上却寄内」权德舆
<br>
<br>　　莎栅东行五谷深，千峰万壑雨沈沈。
<br>
<br>　　细君几日路经此，应见悲翁相望心。
<br>
<br>　　卷329_40  「冬至宿斋时郡君南内朝谒因寄」权德舆
<br>
<br>　　清斋独向丘园拜，盛服想君兴庆朝。
<br>
<br>　　明日一阳生百福，不辞相望阻寒宵。
<br>
<br>　　卷329_41  「和河南罗主簿送校书兄归江南」权德舆
<br>
<br>　　兄弟泣殊方，天涯指故乡。断云无定处，归雁不成行。
<br>
<br>　　草莽人烟少，风波水驿长。上虞亲渤剩东楚隔潇湘。
<br>
<br>　　古戍阴传火，寒芜晓带霜。海门潮滟滟，沙岸荻苍苍。
<br>
<br>　　京辇辞芸阁，衡方忆草堂。知君始宁隐，还缉旧荷裳。
<br>
<br>　　卷329_42  「与故人夜坐道旧」权德舆
<br>
<br>　　笑语欢今夕，烟霞怆昔游。清羸还对月，迟暮更逢秋。
<br>
<br>　　胜理方自得，浮名不在求。终当制初服，相与卧林丘。
<br>
<br>　　卷329_43  「句」权德舆
<br>
<br>　　耒水波纹细，湘江竹叶轻。（耒口，见《衡州名胜志》）。
<br>
<br>　　古时楼上清明夜，月照楼前撩乱花。今日成阴复成子，
<br>
<br>　　可怜春尽未归家。（见《野客从谈》）
<br>
<br>　　新妇矶头云半敛，女儿滩畔月初明。（见《野客丛谈》）
<br>
<br>　　回合千峰里，晴光似画图。
<br>
<br>　　征车随反照，候吏映白云。（《石塘路有怀院中诸公》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
