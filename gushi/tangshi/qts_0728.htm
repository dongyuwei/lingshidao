<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百二十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百二十八
<br>
<br>　　卷728_1  「吟叙」周昙
<br>
<br>　　历代兴亡亿万心，圣人观古贵知今。
<br>
<br>　　古今成败无多事，月殿花台幸一吟。
<br>
<br>　　卷728_2  「闲吟」周昙
<br>
<br>　　考摭妍媸用破心，剪裁千古献当今。
<br>
<br>　　闲吟不是闲吟事，事有闲思闲要吟。
<br>
<br>　　卷728_3  「唐虞门。唐尧」周昙
<br>
<br>　　n氛不起瑞烟轻，端拱垂衣日月明。
<br>
<br>　　传事四方无外役，茅茨深处土阶平。
<br>
<br>　　卷728_4  「唐虞门。虞舜」周昙
<br>
<br>　　进善惩奸立帝功，功成揖让益温恭。
<br>
<br>　　满朝卿士多元凯，为黜兜苗与四凶。
<br>
<br>　　卷728_5  「唐虞门。舜妃」周昙
<br>
<br>　　苍梧一望隔重云，帝子悲寻不记春。
<br>
<br>　　何事泪痕偏在竹，贞姿应念节高人。
<br>
<br>　　卷728_6  「唐虞门。再吟」周昙
<br>
<br>　　潇湘何代泣幽魂，骨化重泉志尚存。
<br>
<br>　　若道地中休下泪，不应新竹有啼痕。
<br>
<br>　　卷728_7  「三代门。夏禹」周昙
<br>
<br>　　尧违天孽赖询谟，顿免洪波浸碧虚。
<br>
<br>　　海内生灵微伯禹，尽应随浪化为鱼。
<br>
<br>　　卷728_8  「三代门。再吟」周昙
<br>
<br>　　万古龙门一旦开，无成甘死作黄能。
<br>
<br>　　司空定有匡尧术，九载之前何处来。
<br>
<br>　　卷728_9  「三代门。太康」周昙
<br>
<br>　　师保何人为琢磨，安知父祖苦辛多。
<br>
<br>　　酒酣禽色方为乐，讵肯闲听五子歌。
<br>
<br>　　卷728_10  「三代门。后稷」周昙
<br>
<br>　　人惟邦本本由农，旷古谁高后稷功。
<br>
<br>　　百谷且繁三曜在，牲牢郊祀信无穷。
<br>
<br>　　卷728_11  「三代门。文王」周昙
<br>
<br>　　昭然明德报天休，j祭惟馨胜杀牛。
<br>
<br>　　二老五侯何所诈，不归商受尽归周。
<br>
<br>　　卷728_12  「三代门。武王」周昙
<br>
<br>　　文王寝膳武王随，内竖言安色始怡。
<br>
<br>　　七载岂堪囚h里，一夫为报亦何疑。
<br>
<br>　　卷728_13  「三代门。太公」周昙
<br>
<br>　　昌猎关西纣猎东，纣怜崇虎弃非熊。
<br>
<br>　　危邦自谓多麟凤，肯把王纲取钓翁。
<br>
<br>　　卷728_14  「三代门。再吟」周昙
<br>
<br>　　东邻不事事西邻，御物卑和物自亲。
<br>
<br>　　天下言知天下者，兆人无主属贤人。
<br>
<br>　　卷728_15  「三代门。又吟」周昙
<br>
<br>　　千妖万态逞妍姿，破国亡家更是谁。
<br>
<br>　　匡政必能除苟媚，去邪当断勿狐疑。
<br>
<br>　　卷728_16  「三代门。子牙妻」周昙
<br>
<br>　　陵柏无心竹变秋，不能同戚拟同休。
<br>
<br>　　岁寒焉在空垂涕，覆水如何欲再收。
<br>
<br>　　卷728_17  「三代门。周公」周昙
<br>
<br>　　文武传芳百代基，几多贤哲守成规。
<br>
<br>　　仍闻吐握延儒素，犹恐民疵未尽知。
<br>
<br>　　卷728_18  「三代门。夷齐」周昙
<br>
<br>　　让国由衷义亦乖，不知天命匹夫才。
<br>
<br>　　将除暴虐诚能阻，何异崎岖助纣来。
<br>
<br>　　卷728_19  「三代门。管蔡」周昙
<br>
<br>　　伊商胡越尚同图，管蔡如何有异谟。
<br>
<br>　　不念祖宗危社稷，强于仁圣遣行诛。
<br>
<br>　　卷728_20  「三代门。成王」周昙
<br>
<br>　　成王有过伯禽笞，圣惠能新日自奇。
<br>
<br>　　王道既成何所感，越裳呈瑞凤来仪。
<br>
<br>　　卷728_21  「三代门。幽王」周昙
<br>
<br>　　狼烟篝火为边尘，烽候那宜悦妇人。
<br>
<br>　　厚德未闻闻厚色，不亡家国幸亡身。
<br>
<br>　　卷728_22  「三代门。平王」周昙
<br>
<br>　　犬戎西集杀幽王，邦土何由不便亡。
<br>
<br>　　宜臼东来年更远，川流难绝信源长。
<br>
<br>　　卷728_23  「春秋战国门。祭足」周昙
<br>
<br>　　吴鲁燕韩岂别宗，曾无外御但相攻。
<br>
<br>　　当时周郑谁为相，交质将何服远戎。
<br>
<br>　　卷728_24  「春秋战国门。再吟」周昙
<br>
<br>　　周室衰微不共匡，干戈终日互争强。
<br>
<br>　　诸侯若解尊天子，列国何因次第亡。
<br>
<br>　　卷728_25  「春秋战国门。隐公」周昙
<br>
<br>　　今古难堤是小人，苟希荣宠任相亲。
<br>
<br>　　陈谋不信怀忧惧，反间须防却害身。
<br>
<br>　　卷728_26  「春秋战国门。庄公」周昙
<br>
<br>　　齐甲强临力有馀，鲁庄为战念区区。
<br>
<br>　　鱼丽三鼓微曹刿，肉食安能暇远谟。
<br>
<br>　　卷728_27  「春秋战国门。哀公」周昙
<br>
<br>　　贤为邻用国忧危，庙算无非委艳奇。
<br>
<br>　　两叶翠娥春乍展，一毛须去不难吹。
<br>
<br>　　卷728_28  「春秋战国门。再吟」周昙
<br>
<br>　　好龙天为降真龙，及见真龙瘁厥躬。
<br>
<br>　　接下不勤徒好士，叶公何异鲁哀公。
<br>
<br>　　卷728_29  「春秋战国门。平公」周昙
<br>
<br>　　鸿鹄轻腾万里高，何殊朝野得贤豪。
<br>
<br>　　能知翼戴穹苍力，不是蒙茸腹背毛。
<br>
<br>　　卷728_30  「春秋战国门。文公」周昙
<br>
<br>　　灭虢吞虞未息兵，柔秦败楚霸威成。
<br>
<br>　　文公徒欲三强服，分晋元来是六卿。
<br>
<br>　　卷728_31  「春秋战国门。景公」周昙
<br>
<br>　　觉病当宜早问师，病深难疗恨难追。
<br>
<br>　　晋侯徒有秦医缓，疾在膏肓救已迟。
<br>
<br>　　卷728_32  「春秋战国门。卫灵公」周昙
<br>
<br>　　子鱼无隐欲源清，死不忘忠感卫灵。
<br>
<br>　　伯玉既亲知德润，残桃休吃悟兰馨。
<br>
<br>　　卷728_33  「春秋战国门。陈灵公」周昙
<br>
<br>　　谁与陈君嫁祸来，孔宁行父夏姬媒。
<br>
<br>　　灵公徒认徵舒面，至死何曾识祸胎。
<br>
<br>　　卷728_34  「春秋战国门。陈蔡君」周昙
<br>
<br>　　楚聘宣尼欲道光，是时陈蔡畏邻强。
<br>
<br>　　庸谋但解遮贤路，不解迎贤谋自昌。
<br>
<br>　　卷728_35  「春秋战国门。楚惠王」周昙
<br>
<br>　　芹中遇蛭强为吞，不欲缘微有害人。
<br>
<br>　　何事免成心腹疾，皇天惟德是相亲。
<br>
<br>　　卷728_36  「春秋战国门。楚怀王」周昙
<br>
<br>　　不听陈轸信张仪，六里商於果见欺。
<br>
<br>　　既舍黔中西换得，又令生去益堪悲。
<br>
<br>　　卷728_37  「春秋战国门。再吟」周昙
<br>
<br>　　不得商於又失齐，楚怀方寸一何迷。
<br>
<br>　　明知秦是虎狼国，更忍车轮独向西。
<br>
<br>　　卷728_38  「春秋战国门。韩惠王」周昙
<br>
<br>　　韩惠开渠止暴秦，营田万顷饱秦人。
<br>
<br>　　何殊般肉供羸兽，兽壮安知不害身。
<br>
<br>　　卷728_39  「春秋战国门。顷襄王」周昙
<br>
<br>　　秦陷荆王死不还，只缘偏听子兰言。
<br>
<br>　　顷襄还信子兰语，忍使江鱼葬屈原。
<br>
<br>　　卷728_40  「春秋战国门。武公」周昙
<br>
<br>　　猛兽来兵只为文，岂宜凉德拟图尊。
<br>
<br>　　君看豹彩蒙麋质，人取无难必不存。
<br>
<br>　　卷728_41  「春秋战国门。华元」周昙
<br>
<br>　　未知军法忌偏颇，徒解于思腹漫皤。
<br>
<br>　　昔日羊斟曾不预，今朝为政事如何。
<br>
<br>　　卷728_42  「春秋战国门。臧孙」周昙
<br>
<br>　　诸孟憎吾似犬狞，贤臧哭孟倍伤情。
<br>
<br>　　季孙爱我如甘疾，疾足亡身药故宁。
<br>
<br>　　卷728_43  「春秋战国门。公叔」周昙
<br>
<br>　　吴起南奔魏国荒，必听公叔失贤良。
<br>
<br>　　无谋纵欲离安邑，可免河沟徙大梁。
<br>
<br>　　卷728_44  「春秋战国门。庄辛」周昙
<br>
<br>　　庄辛正谏谓妖词，兵及鄢陵始悔思。
<br>
<br>　　见兔必能知顾犬，亡羊补栈未为迟。
<br>
<br>　　卷728_45  「春秋战国门。孙膑」周昙
<br>
<br>　　曾嫌胜己害贤人，钻火明知速自焚。
<br>
<br>　　断足尔能行不足，逢君谁肯不酬君。
<br>
<br>　　卷728_46  「春秋战国门。灵辄」周昙
<br>
<br>　　失水枯鳞得再生，翳桑无地谢深情。
<br>
<br>　　朱轮未染酬恩血，公子何由见赤诚。
<br>
<br>　　卷728_47  「春秋战国门。郭开」周昙
<br>
<br>　　秦袭邯郸岁月深，何人沾赠郭开金。
<br>
<br>　　廉颇还国李牧在，安得赵王为尔擒。
<br>
<br>　　卷728_48  「春秋战国门。乐羊」周昙
<br>
<br>　　杯羹忍啜得非忠，巧佞胡为惑主聪。
<br>
<br>　　盈箧谤书能寝默，中山不是乐羊功。
<br>
<br>　　卷728_49  「春秋战国门。虞卿」周昙
<br>
<br>　　割地求和国必危，安知坚守绝来思。
<br>
<br>　　年年来伐年年割，割尽邯郸何所之。
<br>
<br>　　卷728_50  「春秋战国门。豫让」周昙
<br>
<br>　　门客家臣义莫俦，漆身吞炭不能休。
<br>
<br>　　中行智伯思何异，国士终期国士酬。
<br>
<br>　　卷728_51  「春秋战国门。毛遂」周昙
<br>
<br>　　不识囊中颖脱锥，功成方信有英奇。
<br>
<br>　　平原门下三千客，得力何曾是素知。
<br>
<br>　　卷728_52  「春秋战国门。再吟」周昙
<br>
<br>　　定获英奇不在多，然须设网遍山河。
<br>
<br>　　禽虽一目罗中得，岂可空张一目罗。
<br>
<br>　　卷728_53  「春秋战国门。田文」周昙
<br>
<br>　　下客常才不足珍，谁为狗盗脱强秦。
<br>
<br>　　秦关若待鸡鸣出，笑杀临淄土偶人。
<br>
<br>　　卷728_54  「春秋战国门。再吟」周昙
<br>
<br>　　门下三千各自矜，频弹剑客独无能。
<br>
<br>　　田文不厌无能客，三窟全身果有凭。
<br>
<br>　　卷728_55  「春秋战国门。冯」周昙
<br>
<br>　　兔窟穿成主再兴，辈流狐伏敢骄矜。
<br>
<br>　　冯不是无能者，要试君心欲展能。
<br>
<br>　　卷728_56  「春秋战国门。章子」周昙
<br>
<br>　　在家能子必能臣，齐将功成以孝闻。
<br>
<br>　　改葬义无欺死父，临戎安肯背生君。
<br>
<br>　　卷728_57  「春秋战国门。卞和」周昙
<br>
<br>　　磷磷谁为惑温温，至宝凡姿甚易分。
<br>
<br>　　自是时人多贵耳，目无明鉴使俱焚。
<br>
<br>　　卷728_58  「春秋战国门。季札」周昙
<br>
<br>　　吹毛霜刃过千金，生许徐君死挂林。
<br>
<br>　　宝剑徒称无价宝，行心更贵不欺心。
<br>
<br>　　卷728_59  「春秋战国门。孙武」周昙
<br>
<br>　　理国无难似理兵，兵家法令贵遵行。
<br>
<br>　　行刑不避君王宠，一笑随刀八阵成。
<br>
<br>　　卷728_60  「春秋战国门。夫差」周昙
<br>
<br>　　信听谗言疾不除，忠臣须杀竟何如。
<br>
<br>　　会稽既雪夫差死，泉下胡颜见子胥。
<br>
<br>　　卷728_61  「春秋战国门。少孺」周昙
<br>
<br>　　宝贵亲仁与善邻，邻兵何要互相臻。
<br>
<br>　　螳螂定是遭黄雀，黄雀须防挟弹人。
<br>
<br>　　卷728_62  「春秋战国门。苏厉」周昙
<br>
<br>　　百步穿杨箭不移，养由堪教听弘规。
<br>
<br>　　身隆业著未知退，勿遣功名一旦隳。
<br>
<br>　　卷728_63  「春秋战国门。鬻拳」周昙
<br>
<br>　　鬻拳强谏惧威刑，退省怀惭不顾生。
<br>
<br>　　双刖忍行留痛恨，惟君适足见忠诚。
<br>
<br>　　卷728_64  「春秋战国门。荆轲」周昙
<br>
<br>　　反刃相酬是匹夫，安知突骑驾群胡。
<br>
<br>　　有心为报怀权略，可在於期与地图。
<br>
<br>　　卷728_65  「春秋战国门。再吟」周昙
<br>
<br>　　几尺如霜利不群，恩仇未报反亡身。
<br>
<br>　　诚哉利器全由用，可惜吹毛不得人。
<br>
<br>　　卷728_66  「春秋战国门。陈轸」周昙
<br>
<br>　　丹青徒有逞喧哗，有足由来不是蛇。
<br>
<br>　　杀将破军为柱国，君今官极更何加。
<br>
<br>　　卷728_67  「春秋战国门。田饶」周昙
<br>
<br>　　厨抛败肉士怀饥，仓烂馀粮客未炊。
<br>
<br>　　临难欲行求死士，将何恩信致扶危。
<br>
<br>　　卷728_68  「春秋战国门。鲍叔」周昙
<br>
<br>　　忠臣祝寿吐嘉词，鲍叔临轩酒一卮。
<br>
<br>　　安不忘危臣所愿，愿思危困必无危。
<br>
<br>　　卷728_69  「春秋战国门。晏婴」周昙
<br>
<br>　　正人徒以刃相危，贪利忘忠死不为。
<br>
<br>　　麋鹿命悬当有处，驱车何必用奔驰。
<br>
<br>　　卷728_70  「春秋战国门。再吟」周昙
<br>
<br>　　下泽逢蛇盖是常，还如山上见豺狼。
<br>
<br>　　国中有怪非蛇兽，不用贤能是不祥。
<br>
<br>　　卷728_71  「春秋战国门。又吟」周昙
<br>
<br>　　马毙厩人欲就刑，百年临尽一言生。
<br>
<br>　　赖逢贤相能匡救，仍免吾君播恶声。
<br>
<br>　　卷728_72  「春秋战国门。叔向」周昙
<br>
<br>　　重禄存家不敢言，小臣忧祸亦如然。
<br>
<br>　　明开谏诤能无罪，只此宜为理国先。
<br>
<br>　　卷728_73  「春秋战国门。师旷」周昙
<br>
<br>　　老能劝学照馀生，似夜随灯到处明。
<br>
<br>　　往行前言如不见，暗中无烛若为行。
<br>
<br>　　卷728_74  「春秋战国门。智伯」周昙
<br>
<br>　　三国连兵敌就擒，晋阳城下碧波深。
<br>
<br>　　风涛撼处看沈赵，舟楫不从翻自沈。
<br>
<br>　　卷728_75  「春秋战国门。再吟」周昙
<br>
<br>　　攻城来下惜先分，一旦家邦属四邻。
<br>
<br>　　徒逞威强称智伯，不知权变是愚人。
<br>
<br>　　卷728_76  「春秋战国门。襄子」周昙
<br>
<br>　　君子常闻不迫危，城崩何用急重围。
<br>
<br>　　叛亡能退修文德，果见中牟以义归。
<br>
<br>　　卷728_77  「春秋战国门。杨回」周昙
<br>
<br>　　三逐乡闾五去君，莫知何地可容身。
<br>
<br>　　杨回不是逢英鉴，白首无成一旅人。
<br>
<br>　　卷728_78  「春秋战国门。颜回」周昙
<br>
<br>　　陋巷箪瓢困有年，是时端木饫腥膻。
<br>
<br>　　宣尼行教何形迹，不肯分甘救子渊。
<br>
<br>　　卷728_79  「春秋战国门。子贡」周昙
<br>
<br>　　救鲁亡吴事可伤，谁令利口说田常。
<br>
<br>　　吴亡必定由端木，鲁亦宜其运不长。
<br>
<br>　　卷728_80  「春秋战国门。再吟」周昙
<br>
<br>　　一言能使定安危，安己危人是所宜。
<br>
<br>　　仁义不思垂教化，背恩亡德岂儒为。
<br>
<br>　　卷728_81  「春秋战国门。郑相」周昙
<br>
<br>　　郑相清贤慎有馀，好鱼鱼至竟何如。
<br>
<br>　　退鱼留得终身禄，禄在何忧不得鱼。
<br>
<br>　　卷728_82  「春秋战国门。子产」周昙
<br>
<br>　　为政何门是化源，宽仁高下保安全。
<br>
<br>　　如嫌水德人多狎，拯溺宜将猛济宽。
<br>
<br>　　卷728_83  「春秋战国门。管仲」周昙
<br>
<br>　　美酒浓馨客要沽，门深谁敢强提壶。
<br>
<br>　　苟非贤主询贤士，肯信沽人畏子G.
<br>
<br>　　卷728_84  「春秋战国门。再吟」周昙
<br>
<br>　　社鼠穿墙巧庇身，何由攻灌若为熏。
<br>
<br>　　能知窟穴依形势，不听谗邪是圣君。
<br>
<br>　　卷728_85  「春秋战国门。范蠡」周昙
<br>
<br>　　西子能令转嫁吴，会稽知尔啄姑苏。
<br>
<br>　　迹高尘外功成处，一叶翩翩在五湖。
<br>
<br>　　卷728_86  「春秋战国门。屈原」周昙
<br>
<br>　　满朝皆醉不容醒，众浊如何拟独清。
<br>
<br>　　江上流人真浪死，谁知浸润误深诚。
<br>
<br>　　卷728_87  「春秋战国门。黄歇」周昙
<br>
<br>　　春申随质若王图，为主轻生大丈夫。
<br>
<br>　　女子异心安足听，功成何更用阴谟。
<br>
<br>　　卷728_88  「春秋战国门。王后」周昙
<br>
<br>　　连环要解解非难，忽碎瑶阶一旦间。
<br>
<br>　　两国相持兵不解，会应俱碎似连环。
<br>
<br>　　卷728_89  「春秋战国门。樊姬」周昙
<br>
<br>　　侧影频移未退朝，喜逢贤相日从高。
<br>
<br>　　当时不有樊姬问，令尹何由进叔敖。
<br>
<br>　　卷728_90  「春秋战国门。齐桓公」周昙
<br>
<br>　　三往何劳万乘君，五来方见一微臣。
<br>
<br>　　微臣傲爵能轻主，霸主如何敢傲人。
<br>
<br>　　卷728_91  「春秋战国门。中山君」周昙
<br>
<br>　　敌临烹子一何庸，激怒来军速自攻。
<br>
<br>　　结怨岂思围不解，愚谋多以杀为雄。
<br>
<br>　　卷728_92  「春秋战国门。赵简子」周昙
<br>
<br>　　简子雄心蓄霸机，贤愚聊欲试诸儿。
<br>
<br>　　假言藏宝非真宝，不是生知焉得知。
<br>
<br>　　卷728_93  「春秋战国门。再吟」周昙
<br>
<br>　　谔谔能昌唯唯亡，亦由匡正得贤良。
<br>
<br>　　一从忠谠无周舍，吾过何人为短长。
<br>
<br>　　卷728_94  「春秋战国门。赵宣子」周昙
<br>
<br>　　门人曾不有提弥，连嗾呀呀孰敢支。
<br>
<br>　　临难若教无苟免，乱朝争那以獒为。
<br>
<br>　　卷728_95  「春秋战国门。韩昭侯」周昙
<br>
<br>　　去年秦伐我宜阳，今岁天灾旱且荒。
<br>
<br>　　对此不思人力困，楼门何可更高张。
<br>
<br>　　卷728_96  「春秋战国门。魏文侯」周昙
<br>
<br>　　冒雨如何固出畋，虑乖群约失乾乾。
<br>
<br>　　文侯不是贪禽者，示信将为教化先。
<br>
<br>　　卷728_97  「春秋战国门。S成子」周昙
<br>
<br>　　陈乐无欢璧在隅，宰臣怀智有微谟。
<br>
<br>　　苟非成子当明哲，谁是仁人可托孤。
<br>
<br>　　卷728_98  「春秋战国门。秦武阳」周昙
<br>
<br>　　O岁徒闻有壮名，及令为副误荆卿。
<br>
<br>　　是时环柱能相副，谁谓燕囚事不成。
<br>
<br>　　卷728_99  「春秋战国门。田子方」周昙
<br>
<br>　　太子无嫌礼乐亏，愿听贫富与安危。
<br>
<br>　　贱贫骄物贫终在，富贵骄人贵必隳。
<br>
<br>　　卷728_100  「春秋战国门。淳于髡」周昙
<br>
<br>　　穰穰何祷手何赍，一呷村浆与只鸡。
<br>
<br>　　以少求多诚可笑，还如轻币欲全齐。
<br>
<br>　　卷728_101  「春秋战国门。再吟」周昙
<br>
<br>　　戏问将何对所耽，滑稽无骨是常谭。
<br>
<br>　　昔时王者皆通四，近见君王只好三。
<br>
<br>　　卷728_102  「春秋战国门。再吟」周昙
<br>
<br>　　曲突徙薪不谓贤，焦头烂额飨盘筵。
<br>
<br>　　时人多是轻先见，不独田家国亦然。
<br>
<br>　　卷728_103  「春秋战国门。田子奇」周昙
<br>
<br>　　少年为吏虑非循，一骑奔追委使臣。
<br>
<br>　　使者不追何所对，车中缘见白头人。
<br>
<br>　　卷728_104  「春秋战国门。百里奚」周昙
<br>
<br>　　船骥由来是股肱，在虞虞灭在秦兴。
<br>
<br>　　裁量何异刀将尺，只系用之能不能。
<br>
<br>　　卷728_105  「春秋战国门。孙叔敖」周昙
<br>
<br>　　童稚逢蛇叹不祥，虑悲来者为埋藏。
<br>
<br>　　是知阳报由阴施，天爵昭然契日彰。
<br>
<br>　　卷728_106  「春秋战国门。鲁仲连」周昙
<br>
<br>　　昔迸烧牛发战机，夜奔惊火走燕师。
<br>
<br>　　今来跃马怀骄惰，十万如无一撮时。
<br>
<br>　　卷728_107  「春秋战国门。宋子罕」周昙
<br>
<br>　　子怜温润欲归仁，吾贵坚廉是宝身。
<br>
<br>　　自有不贪身内宝，玉人徒献外来珍。
<br>
<br>　　卷728_108  「春秋战国门。宫之奇」周昙
<br>
<br>　　虞虢相依自保安，谋臣吞度不为难。
<br>
<br>　　贪怜璧马迷香饵，肯信之奇谕齿寒。
<br>
<br>　　卷728_109  「春秋战国门。王孙满」周昙
<br>
<br>　　九牧金熔物像成，辞昏去乱祚休明。
<br>
<br>　　兴亡在德不在鼎，楚子何劳问重轻。
<br>
<br>　　卷728_110  「春秋战国门。颜叔子」周昙
<br>
<br>　　夜雨邻娃告屋倾，一宵从寄念悲惊。
<br>
<br>　　诚知独处从烧烛，君子行心要自明。
<br>
<br>　　卷728_111  「春秋战国门。张孟谭」周昙
<br>
<br>　　强兵四合国将危，赖有谋臣为发挥。
<br>
<br>　　城内蒿铜诚自有，无谋谁解见玄机。
<br>
<br>　　卷728_112  「春秋战国门。公子无忌」周昙
<br>
<br>　　按剑临笼震咄呼，鹞甘枭戮伏鸠辜。
<br>
<br>　　能怜钝拙诛豪俊，悯弱摧强真丈夫。
<br>
<br>　　卷728_113  「春秋战国门。再吟」周昙
<br>
<br>　　赵解重围魏再昌，信陵贤德日馨芳。
<br>
<br>　　昏蒙愚主听谗说，公子云亡国亦亡。
<br>
<br>　　卷728_114  「春秋战国门。侯嬴朱亥」周昙
<br>
<br>　　屠肆监门一贱微，信陵交结国人非。
<br>
<br>　　当时不是二君计，匹马那能解赵围。
<br>
<br>　　卷728_115  「春秋战国门。再吟」周昙
<br>
<br>　　走敌存亡义有馀，全由雄勇与英谟。
<br>
<br>　　但如公子能交结，朱亥侯嬴何代无。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
