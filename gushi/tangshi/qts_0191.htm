<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百九十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百九十一
<br>
<br>　　卷191_1  「有所思」韦应物
<br>
<br>　　借问堤上柳，青青为谁春。空游昨日地，不见昨日人。
<br>
<br>　　缭绕万家井，往来车马尘。莫道无相识，要非心所亲。
<br>
<br>　　卷191_2  「暮相思」韦应物
<br>
<br>　　朝出自不还，暮归花尽发。岂无终日会，惜此花间月。
<br>
<br>　　空馆忽相思，微钟坐来歇。
<br>
<br>　　卷191_3  「夏夜忆卢嵩」韦应物
<br>
<br>　　霭霭高馆暮，开轩涤烦襟。不知湘雨来，潇洒在幽林。
<br>
<br>　　炎月得凉夜，芳樽谁与斟。故人南北居，累月间徽音。
<br>
<br>　　人生无闲日，欢会当在今。反侧候天旦，层城苦沉沉。
<br>
<br>　　卷191_4  「春思」韦应物
<br>
<br>　　野花如雪绕江城，坐见年芳忆帝京。
<br>
<br>　　阊阖晓开凝碧树，曾陪鸳鹭听流莺。
<br>
<br>　　卷191_5  「春中忆元二」韦应物
<br>
<br>　　雨歇万井春，柔条已含绿。徘徊洛阳陌，惆怅杜陵曲。
<br>
<br>　　游丝正高下，啼鸟还断续。有酒今不同，思君莹如玉。
<br>
<br>　　卷191_6  「怀素友子西」韦应物
<br>
<br>　　广陌并游骑，公堂接华襟。方欢遽见别，永日独沉吟。
<br>
<br>　　阶暝流暗驶，气疏露已侵。层城湛深夜，片月生幽林。
<br>
<br>　　往款良未遂，来觌旷无音。恒当清觞宴，思子玉山岑。
<br>
<br>　　耿耿何以写，密言空委心。
<br>
<br>　　卷191_7  「对韩少尹所赠砚有怀」韦应物
<br>
<br>　　故人谪遐远，留砚宠斯文。白水浮香墨，清池满夏云。
<br>
<br>　　念离心已永，感物思徒纷。未有桂阳使，裁书一报君。
<br>
<br>　　卷191_8  「月晦忆去年与亲友曲水游宴」韦应物
<br>
<br>　　晦赏念前岁，京国结良俦。骑出宣平里，饮对曲池流。
<br>
<br>　　今朝隔天末，空园伤独游。雨歇林光变，塘绿鸟声幽。
<br>
<br>　　凋氓积逋税，华鬓集新秋。谁言恋虎符，终当还旧丘。
<br>
<br>　　卷191_9  「清明日忆诸弟」韦应物
<br>
<br>　　冷食方多病，开襟一忻然。终令思故郡，烟火满晴川。
<br>
<br>　　杏粥犹堪食，榆羹已稍煎。唯恨乖亲燕，坐度此芳年。
<br>
<br>　　卷191_10  「池上怀王卿」韦应物
<br>
<br>　　幽居捐世事，佳雨散园芳。入门霭已绿，水禽鸣春塘。
<br>
<br>　　重云始成夕，忽霁尚残阳。轻舟因风泛，郡阁望苍苍。
<br>
<br>　　私燕阻外好，临欢一停觞。兹游无时尽，旭日愿相将。
<br>
<br>　　卷191_11  「立夏日忆京师诸弟」韦应物
<br>
<br>　　改序念芳辰，烦襟倦日永。夏木已成阴，公门昼恒静。
<br>
<br>　　长风始飘阁，叠云才吐岭。坐想离居人，还当惜徂景。
<br>
<br>　　卷191_12  「晓至园中忆诸弟、崔都水」韦应物
<br>
<br>　　山郭恒悄悄，林月亦娟娟。景清神已澄，事简虑绝牵。
<br>
<br>　　秋塘遍衰草，晓露洗红莲。不见心所爱，兹赏岂为妍。
<br>
<br>　　卷191_13  「怀琅琊、深标二释子」韦应物
<br>
<br>　　白云埋大壑，阴崖滴夜泉。应居西石室，月照山苍然。
<br>
<br>　　卷191_14  「雨夜感怀」韦应物
<br>
<br>　　微雨洒高林，尘埃自萧散。耿耿心未平，沉沉夜方半。
<br>
<br>　　独惊长簟冷，遽觉愁鬓换。谁能当此夕，不有盈襟叹。
<br>
<br>　　卷191_15  「云阳馆怀谷口」韦应物
<br>
<br>　　清阶下流，云自谷口源。念昔白衣士，结庐在石门。
<br>
<br>　　道高杳无累，景静得忘言。山夕绿阴满，世移清赏存。
<br>
<br>　　吏役岂遑暇，幽怀复朝昏。云泉非所濯，萝月不可援。
<br>
<br>　　长往遂真性，暂游恨卑喧。出身既事世，高躅难等论。
<br>
<br>　　卷191_16  「忆沣上幽居」韦应物
<br>
<br>　　一来当复去，犹此厌樊笼。况我林栖子，朝服坐南宫。
<br>
<br>　　唯独问啼鸟，还如沣水东。
<br>
<br>　　卷191_17  「重九登滁城楼忆前岁九日归沣上赴崔都水及诸…凄然怀旧」韦应物
<br>
<br>　　今日重九宴，去岁在京师。聊回出省步，一赴郊园期。
<br>
<br>　　嘉节始云迈，周辰已及兹。秋山满清景，当赏属乖离。
<br>
<br>　　凋散民里阔，摧翳众木衰。楼中一长啸，恻怆起凉t.
<br>
<br>　　卷191_18  「始夏南园思旧里」韦应物
<br>
<br>　　夏首云物变，雨馀草木繁。池荷初帖水，林花已扫园。
<br>
<br>　　萦丛蝶尚乱，依阁鸟犹喧。对此残芳月，忆在汉陵原。
<br>
<br>　　卷191_19  「登蒲塘驿沿路见泉谷村墅忽想京师旧居追怀昔年」韦应物
<br>
<br>　　青山导骑绕，春风行旆舒。均徭视属城，问疾躬里闾。
<br>
<br>　　烟水依泉谷，川陆散樵渔。忽念故园日，复忆骊山居。
<br>
<br>　　荏苒斑鬓及，梦寝婚宦初。不觉平生事，咄嗟二纪馀。
<br>
<br>　　存殁阔已永，悲多欢自疏。高秩非为美，阑干泪盈裾。
<br>
<br>　　卷191_20  「经函谷关」韦应物
<br>
<br>　　洪河绝山根，单轨出其侧。万古为要枢，往来何时息。
<br>
<br>　　秦皇既恃险，海内被吞食。及嗣同覆颠，咽喉莫能塞。
<br>
<br>　　炎灵讵西驾，娄子非经国。徒欲扼诸侯，不知恢至德。
<br>
<br>　　圣朝及天宝，豺虎起东北。下沉战死魂，上结穷冤色。
<br>
<br>　　古今虽共守，成败良可识。藩屏无俊贤，金汤独何力。
<br>
<br>　　驰车一登眺，感慨中自恻。
<br>
<br>　　卷191_21  「经武功旧宅」韦应物
<br>
<br>　　兹邑昔所游，嘉会常在目。历载俄二九，始往今来复。
<br>
<br>　　戚戚居人少，茫茫野田绿。风雨经旧墟，毁垣迷往躅。
<br>
<br>　　门临川流驶，树有羁雌宿。多累恒悲往，长年觉时速。
<br>
<br>　　欲去中复留，徘徊结心曲。
<br>
<br>　　卷191_22  「往云门郊居途经回流作」韦应物
<br>
<br>　　兹晨乃休暇，适往田家庐。原谷径途涩，春阳草木敷。
<br>
<br>　　才遵板桥曲，复此清涧纡。崩壑方见射，回流忽已舒。
<br>
<br>　　明灭泛孤景，杳霭含夕虚。无将为邑志，一酌澄波馀。
<br>
<br>　　卷191_23  「乘月过西郊渡」韦应物
<br>
<br>　　远山含紫氛，春野霭云暮。值此归时月，留连西涧渡。
<br>
<br>　　谬当文墨会，得与群英遇。赏逐乱流翻，心将清景悟。
<br>
<br>　　行车俨未转，芳草空盈步。已举候亭火，犹爱村原树。
<br>
<br>　　还当守故扃，怅恨秉幽素。
<br>
<br>　　卷191_24  「晚归沣川」韦应物
<br>
<br>　　凌雾朝阊阖，落日返清川。簪组方暂解，临水一然。
<br>
<br>　　昆弟忻来集，童稚满眼前。适意在无事，携手望秋田。
<br>
<br>　　南岭横爽气，高林绕遥阡。野庐不锄理，翳翳起荒烟。
<br>
<br>　　名秩斯逾分，廉退愧不全。已想平门路，晨骑复言旋。
<br>
<br>　　卷191_25  「授衣还田里」韦应物
<br>
<br>　　公门悬甲令，浣濯遂其私。晨起怀怆恨，野田寒露时。
<br>
<br>　　气收天地广，风凄草木衰。山明始重叠，川浅更逶迤。
<br>
<br>　　烟火生闾里，禾黍积东。终然可乐业，时节一来斯。
<br>
<br>　　卷191_26  「夕次盱眙县」韦应物
<br>
<br>　　落帆逗淮镇，停舫临孤驿。浩浩风起波，冥冥日沉夕。
<br>
<br>　　人归山郭暗，雁下芦洲白。独夜忆秦关，听钟未眠客。
<br>
<br>　　卷191_27  「春月观省属城，始憩东西林精舍」韦应物
<br>
<br>　　因时省风俗，布惠迨高年。建隼出浔阳，整驾游山川。
<br>
<br>　　白云敛晴壑，群峰列遥天。羝槭门状，杳霭香炉烟。
<br>
<br>　　榛荒屡I挂，逼侧殆覆颠。方臻释氏庐，时物屡华妍。
<br>
<br>　　昙远昔经始，于兹s幽玄。东西竹林寺，灌注寒涧泉。
<br>
<br>　　人事既云泯，岁月复已绵。殿宇馀丹绀，磴阁峭欹悬。
<br>
<br>　　佳士亦栖息，善身绝尘缘。今我蒙朝寄，教化敷里。
<br>
<br>　　道妙苟为得，出处理无偏。心当同所尚，迹岂辞缠牵。
<br>
<br>　　卷191_28  「自蒲塘驿回驾经历山水」韦应物
<br>
<br>　　馆宿风雨滞，始晴行盖转。浔阳山水多，草木俱纷衍。
<br>
<br>　　崎岖缘碧涧，苍翠践苔藓。高树夹潺，崩石横阴t.
<br>
<br>　　野杏依寒拆，馀云冒岚浅。性惬形岂劳，境殊路遗缅。
<br>
<br>　　忆昔终南下，佳游亦屡展。时禽下流暮，纷思何由遣。
<br>
<br>　　卷191_29  「山行积雨，归途始霁」韦应物
<br>
<br>　　揽辔穷登降，阴雨遘二旬。但见白云合，不睹岩中春。
<br>
<br>　　急涧岂易揭，峻途良难遵。深林猿声冷，沮洳虎迹新。
<br>
<br>　　始霁升阳景，山水阅清晨。杂花积如雾，百卉萋已陈。
<br>
<br>　　鸣驺屡骧首，归路自忻忻。
<br>
<br>　　卷191_30  「伤逝（此后十九首，尽同德精舍旧居伤怀时所作）」韦应物
<br>
<br>　　染白一为黑，焚木尽成灰。念我室中人，逝去亦不回。
<br>
<br>　　结发二十载，宾敬如始来。提携属时屯，契阔忧患灾。
<br>
<br>　　柔素亮为表，礼章夙所该。仕公不及私，百事委令才。
<br>
<br>　　一旦入闺门，四屋满尘埃。斯人既已矣，触物但伤摧。
<br>
<br>　　单居移时节，泣涕抚婴孩。知妄谓当遣，临感要难裁。
<br>
<br>　　梦想忽如睹，惊起复徘徊。此心良无已，绕屋生蒿莱。
<br>
<br>　　卷191_31  「往富平伤怀」韦应物
<br>
<br>　　晨起凌严霜，恸哭临素帷。驾言百里途，恻怆复何为。
<br>
<br>　　昨者仕公府，属城常载驰。出门无所忧，返室亦熙熙。
<br>
<br>　　今者掩筠扉，但闻童稚悲。丈夫须出入，顾尔内无依。
<br>
<br>　　衔恨已酸骨，何况苦寒时。单车路萧条，回首长逶迟。
<br>
<br>　　飘风忽截野，嘹唳雁起飞。昔时同往路，独往今讵知。
<br>
<br>　　卷191_32  「出还」韦应物
<br>
<br>　　昔出喜还家，今还独伤意。入室掩无光，衔哀写虚位。
<br>
<br>　　凄凄动幽幔，寂寂惊寒吹。幼女复何知，时来庭下戏。
<br>
<br>　　咨嗟日复老，错莫身如寄。家人劝我餐，对案空垂泪。
<br>
<br>　　卷191_33  「冬夜」韦应物
<br>
<br>　　杳杳日云夕，郁结谁为开。单衾自不暖，霜霰已皑皑。
<br>
<br>　　晚岁沦夙志，惊鸿感深哀。深哀当何为，桃李忽凋摧。
<br>
<br>　　帏帐徒自设，冥寞岂复来。平生虽恩重，迁去托穷埃。
<br>
<br>　　抱此女曹恨，顾非高世才。振衣中夜起，河汉尚裴回。
<br>
<br>　　卷191_34  「送终」韦应物
<br>
<br>　　奄忽逾时节，日月获其良。萧萧车马悲，祖载发中堂。
<br>
<br>　　生平同此居，一旦异存亡。斯须亦何益，终复委山冈。
<br>
<br>　　行出国南门，南望郁苍苍。日入乃云造，恸哭宿风霜。
<br>
<br>　　晨迁俯玄庐，临诀但遑遑。方当永潜翳，仰视白日光。
<br>
<br>　　俯仰遽终毕，封树已荒凉。独留不得还，欲去结中肠。
<br>
<br>　　童稚知所失，啼号捉我裳。即事犹仓卒，岁月始难忘。
<br>
<br>　　卷191_35  「除日」韦应物
<br>
<br>　　思怀耿如昨，季月已云暮。忽惊年复新，独恨人成故。
<br>
<br>　　冰池始泮绿，梅援还飘素。淑景方转延，朝朝自难度。
<br>
<br>　　卷191_36  「对芳树」韦应物
<br>
<br>　　迢迢芳园树，列映清池曲。对此伤人心，还如故时绿。
<br>
<br>　　风条洒馀霭，露叶承新旭。佳人不再攀，下有往来躅。
<br>
<br>　　卷191_37  「月夜」韦应物
<br>
<br>　　皓月流春城，华露积芳草。坐念绮窗空，翻伤清景好。
<br>
<br>　　清景终若斯，伤多人自老。
<br>
<br>　　卷191_38  「叹杨花」韦应物
<br>
<br>　　空蒙不自定，况值暄风度。旧赏逐流年，新愁忽盈素。
<br>
<br>　　才萦下苑曲，稍满东城路。人意有悲欢，时芳独如故。
<br>
<br>　　卷191_39  「过昭国里故第」韦应物
<br>
<br>　　不复见故人，一来过故宅。物变知景暄，心伤觉时寂。
<br>
<br>　　池荒野筠合，庭绿幽草积。风散花意谢，鸟还山光夕。
<br>
<br>　　宿昔方同赏，讵知今念昔。缄室在东厢，遗器不忍觌。
<br>
<br>　　柔翰全分意，芳巾尚染泽。残工委筐箧，馀素经刀尺。
<br>
<br>　　收此还我家，将还复愁惕。永绝携手欢，空存旧行迹。
<br>
<br>　　冥冥独无语，杳杳将何适。唯思今古同，时缓伤与戚。
<br>
<br>　　卷191_40  「夏日」韦应物
<br>
<br>　　已谓心苦伤，如何日方永。无人不昼寝，独坐山中静。
<br>
<br>　　悟澹将遣虑，学空庶遗境。积俗易为侵，愁来复难整。
<br>
<br>　　卷191_41  「端居感怀」韦应物
<br>
<br>　　沈沈积素抱，婉婉属之子。永日独无言，忽惊振衣起。
<br>
<br>　　方如在帏室，复悟永终已。稚子伤恩绝，盛时若流水。
<br>
<br>　　暄凉同寡趣，朗晦俱无理。寂性常喻人，滞情今在己。
<br>
<br>　　空房欲云暮，巢燕亦来止。夏木遽成阴，绿苔谁复履。
<br>
<br>　　感至竟何方，幽独长如此。
<br>
<br>　　卷191_42  「悲纨扇」韦应物
<br>
<br>　　非关秋节至，讵是恩情改。掩谷艘盐蓿委箧凉空在。
<br>
<br>　　何言永不发，暗使销光彩。
<br>
<br>　　卷191_43  「闲斋对雨」韦应物
<br>
<br>　　幽独自盈抱，阴淡亦连朝。空斋对高树，疏雨共萧条。
<br>
<br>　　巢燕翻泥湿，蕙花依砌消。端居念往事，倏忽苦惊飙。
<br>
<br>　　卷191_44  「林园晚霁」韦应物
<br>
<br>　　雨歇见青山，落日照林园。山多烟鸟乱，林清风景翻。
<br>
<br>　　提携唯子弟，萧散在琴言。同游不同意，耿耿独伤魂。
<br>
<br>　　寂寞钟已尽，如何还入门。
<br>
<br>　　卷191_45  「秋夜二首」韦应物
<br>
<br>　　庭树转萧萧，阴虫还戚戚。独向高斋眠，夜闻寒雨滴。
<br>
<br>　　微风时动牖，残灯尚留壁。惆怅平生怀，偏来委今夕。
<br>
<br>　　霜露已凄凄，星汉复昭回。朔风中夜起，惊鸿千里来。
<br>
<br>　　萧条凉叶下，寂寞清砧哀。岁晏仰空宇，心事若寒灰。
<br>
<br>　　卷191_46  「感梦」韦应物
<br>
<br>　　岁月转芜漫，形影长寂寥。仿佛觏微梦，感叹起中宵。
<br>
<br>　　绵思霭流月，惊魂飒回飙。谁念兹夕永，坐令颜鬓凋。
<br>
<br>　　卷191_47  「同德精舍旧居伤怀」韦应物
<br>
<br>　　洛京十载别，东林访旧扉。山河不可望，存没意多违。
<br>
<br>　　时迁迹尚在，同去独来归。还见窗中鸽，日暮绕庭飞。
<br>
<br>　　卷191_48  「悲故交」韦应物
<br>
<br>　　白璧众求瑕，素丝易成污。万里颠沛还，高堂已长暮。
<br>
<br>　　积愤方盈抱，缠哀忽逾度。念子从此终，黄泉竟谁诉。
<br>
<br>　　一为时事感，岂独平生故。唯见荒丘原，野草涂朝露。
<br>
<br>　　卷191_49  「张彭州前与缑氏冯少府各惠寄一篇多故未答…兼远简冯生」韦应物
<br>
<br>　　君昔掌文翰，西垣复石渠。朱衣乘白马，辉光照里闾。
<br>
<br>　　余时忝南省，接宴愧空虚。一别守兹郡，蹉跎岁再除。
<br>
<br>　　长怀关河表，永日简牍馀。郡中有方塘，凉阁对红蕖。
<br>
<br>　　金玉蒙远贶，篇咏见吹嘘。未答平生意，已没九原居。
<br>
<br>　　秋风吹寝门，长恸涕涟如。覆视缄中字，奄为昔人书。
<br>
<br>　　发鬓已云白，交友日凋疏。冯生远同恨，憔悴在田庐。
<br>
<br>　　卷191_50  「东林精舍见故殿中郑侍御题诗追旧书情涕泗横集…冯少府」韦应物
<br>
<br>　　仲月景气佳，东林一登历。中有故人诗，凄凉在高壁。
<br>
<br>　　精思长悬世，音容已归寂。墨泽传洒馀，磨灭亲翰迹。
<br>
<br>　　平生忽如梦，百事皆成昔。结骑京华年，挥文箧笥积。
<br>
<br>　　朝廷重英彦，时辈分圭璧。永谢柏梁陪，独阙金门籍。
<br>
<br>　　方婴存殁感，岂暇林泉适。雨馀山景寒，风散花光夕。
<br>
<br>　　新知虽满堂，故情谁能觌。唯当同时友，缄寄空凄戚。
<br>
<br>　　卷191_51  「同李二过亡友郑子故第（李与之故，非予所识）」韦应物
<br>
<br>　　客车名未灭，没世恨应长。斜月知何照，幽林判自芳。
<br>
<br>　　故人惊逝水，寒雀噪空墙。不是平生旧，遗踪要可伤。
<br>
<br>　　卷191_52  「话旧（亭中对兄姊话兰陵崇贤怀真已来故事，泫然而作）」韦应物
<br>
<br>　　存亡三十载，事过悉成空。不惜沾衣泪，并话一宵中。
<br>
<br>　　卷191_53  「至开化里寿春公故宅」韦应物
<br>
<br>　　宁知府中吏，故宅一徘徊。历阶存往敬，瞻位泣馀哀。
<br>
<br>　　废井没荒草，阴牖生绿苔。门前车马散，非复昔时来。
<br>
<br>　　卷191_54  「睢阳感怀」韦应物
<br>
<br>　　豺虎犯天纲，升平无内备。长驱阴山卒，略践三河地。
<br>
<br>　　张侯本忠烈，济世有深智。坚壁梁宋间，远筹吴楚利。
<br>
<br>　　穷年方绝输，邻援皆携贰。使者哭其庭，救兵终不至。
<br>
<br>　　重围虽可越，藩翰谅难弃。饥喉待危巢，悬命中路坠。
<br>
<br>　　甘从锋刃毙，莫夺坚贞志。宿将降贼庭，儒生独全义。
<br>
<br>　　空城唯白骨，同往无贱贵。哀哉岂独今，千载当[欷。
<br>
<br>　　卷191_55  「广德中洛阳作」韦应物
<br>
<br>　　生长太平日，不知太平欢。今还洛阳中，感此方苦酸。
<br>
<br>　　饮药本攻病，毒肠翻自残。王师涉河洛，玉石俱不完。
<br>
<br>　　时节屡迁斥，山河长郁盘。萧条孤烟绝，日入空城寒。
<br>
<br>　　蹇劣乏高步，缉遗守微官。西怀咸阳道，踯躅心不安。
<br>
<br>　　卷191_56  「阊门怀古」韦应物
<br>
<br>　　独鸟下高树，遥知吴苑园。凄凉千古事，日暮倚阊门。
<br>
<br>　　卷191_57  「感事」韦应物
<br>
<br>　　霜雪皎素丝，何意坠墨池。青苍犹可濯，黑色不可移。
<br>
<br>　　女工再三叹，委弃当此时。岁寒虽无褐，机杼谁肯施。
<br>
<br>　　卷191_58  「感镜」韦应物
<br>
<br>　　铸镜广陵市，菱花匣中发。夙昔尝许人，镜成人已没。
<br>
<br>　　如冰结圆器，类璧无丝发。形影终不临，清光殊不歇。
<br>
<br>　　一感平生言，松枝树秋月。
<br>
<br>　　卷191_59  「叹白发」韦应物
<br>
<br>　　还同一叶落，对此孤镜晓。丝缕乍难分，杨花复相绕。
<br>
<br>　　时役人易衰，吾年白犹少。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
