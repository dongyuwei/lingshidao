<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百八十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百八十一
<br>
<br>　　卷281_1  「长至日上公献寿」崔琮
<br>
<br>　　应律三阳首，朝天万国同。斗边看子月，台上候祥风。
<br>
<br>　　五夜钟初动，千门日正融。玉阶文物盛，仙仗武貔雄。
<br>
<br>　　率舞皆群辟，称觞即上公。南山为圣寿，长对未央宫。
<br>
<br>　　卷281_2  「长至日上公献寿」李竦
<br>
<br>　　候晓金门辟，乘时玉历长。羽仪瞻上宰，云物丽初阳。
<br>
<br>　　汉礼方传，尧年正捧觞。日行临观阙，帝锡洽璋。
<br>
<br>　　盛美超三代，洪休降百祥。自怜朝末坐，空此咏无疆。
<br>
<br>　　卷281_3  「赋得西戎献白玉环」张惟俭
<br>
<br>　　当时无外守，方物四夷通。列土金河北，朝天玉塞东。
<br>
<br>　　自将荆璞比，不与郑环同。正朔虽传汉，衣冠尚带戎。
<br>
<br>　　幸承提佩宠，多愧琢磨功。绝域知文教，争趋上国风。
<br>
<br>　　卷281_4  「新安江行」章八元
<br>
<br>　　江源南去永，野渡暂维梢。古戍悬鱼网，空林露鸟巢。
<br>
<br>　　雪晴山脊见，沙浅浪痕交。自笑无媒者，逢人作解嘲。
<br>
<br>　　卷281_5  「酬刘员外月下见寄」章八元
<br>
<br>　　夜凉河汉白，卷箔出南轩。过月鸿争远，辞枝叶暗翻。
<br>
<br>　　独谣闻丽曲，缓步接清言。宣室思前席，行看拜主恩。
<br>
<br>　　卷281_6  「寄都官刘员外」章八元
<br>
<br>　　旧宅平津邸，槐阴接汉宫。鸣驺驰道上，寒日直庐中。
<br>
<br>　　白雪歌偏丽，青云宦早通。悠然一缝掖，千里限清风。
<br>
<br>　　卷281_7  「题慈恩寺塔」章八元
<br>
<br>　　十层突兀在虚空，四十门开面面风。却怪鸟飞平地上，
<br>
<br>　　自惊人语半天中。回梯暗踏如穿洞，绝顶初攀似出笼。
<br>
<br>　　落日凤城佳气合，满城春树雨鳌
<br>
<br>　　卷281_8  「归桐庐旧居寄严长史」章八元
<br>
<br>　　昨辞夫子棹归舟，家在桐庐忆旧丘。三月暖时花竞发，
<br>
<br>　　两溪分处水争流。近闻江老传乡语，遥见家山减旅愁。
<br>
<br>　　或在醉中逢夜雪，怀贤应向剡川游。
<br>
<br>　　卷281_9  「天台道中示同行」章八元
<br>
<br>　　八重岩叠晴空，九色烟霞绕洞宫。
<br>
<br>　　仙道多因迷路得，莫将心事问樵翁。
<br>
<br>　　卷281_10  「元日望含元殿御扇开合（大历十三年吏部试）」张莒
<br>
<br>　　万国来朝岁，千年觐圣君。辇迎仙仗出，扇匝御香焚。
<br>
<br>　　俯对朝容近，先知曙色分。冕旒开处见，钟磬合时闻。
<br>
<br>　　影动承朝日，花攒似庆云。蒲葵那可比，徒用隔炎氛。
<br>
<br>　　卷281_11  「清明日赐百僚新火」史延
<br>
<br>　　上苑连侯第，清明及暮春。九天初改火，万井属良辰。
<br>
<br>　　颁赐恩逾洽，承时庆自均。翠烟和柳嫩，红焰出花新。
<br>
<br>　　宠命尊三老，祥光烛万人。太平当此日，空复荷陶甄。
<br>
<br>　　卷281_12  「清明日赐百僚新火」韩F
<br>
<br>　　朱骑传红烛，天厨赐近臣。火随黄道见，烟绕白榆新。
<br>
<br>　　荣耀分他日，恩光共此辰。更调金鼎膳，还暖玉堂人。
<br>
<br>　　灼灼千门晓，辉辉万井春。应怜萤聚夜，瞻望及东邻。
<br>
<br>　　卷281_13  「清明日赐百僚新火」郑辕
<br>
<br>　　改火清明后，优恩赐近臣。漏残丹禁晚，燧发白榆新。
<br>
<br>　　瑞彩来双阙，神光焕四邻。气回侯第暖，烟散帝城春。
<br>
<br>　　利用调羹鼎，馀辉烛缙绅。皇明如照隐，愿及聚萤人。
<br>
<br>　　卷281_14  「清明日赐百僚新火」王濯
<br>
<br>　　御火传香殿，华光及侍臣。星流中使马，烛耀九衢人。
<br>
<br>　　转影连金屋，分辉丽锦茵。焰迎红蕊发，烟染绿条春。
<br>
<br>　　助律和风早，添炉暖气新。谁怜一寒士，犹望照东邻。
<br>
<br>　　卷281_15  「投珠于泉」独孤绶
<br>
<br>　　至道归淳朴，明珠被弃捐。天真来照乘，成性却沈泉。
<br>
<br>　　不是灵蛇吐，非缘合浦还。岸傍随月落，波底共星悬。
<br>
<br>　　致远终无胫，怀贪遂息肩。欲知恭俭德，所宝在惟贤。
<br>
<br>　　卷281_16  「秦镜」仲子陵
<br>
<br>　　万古秦时镜，从来抱至精。依台月自吐，在匣水常清。
<br>
<br>　　烂烂金光发，澄澄物象生。云天皆洞鉴，表里尽虚明。
<br>
<br>　　但见人窥胆，全胜响应声。妍媸定可识，何处更逃情。
<br>
<br>　　卷281_17  「秦镜」张佐
<br>
<br>　　楼上秦时镜，千秋独有名。菱花寒不落，冰质夏长清。
<br>
<br>　　龙在形难掩，人来胆易呈。升台宜远照，开匣乍藏明。
<br>
<br>　　皎色新磨出，圆规旧铸成。愁容如可鉴，当欲拂尘缨。
<br>
<br>　　卷281_18  「忆游天台寄道流」张佐
<br>
<br>　　忆昨天台到赤城，几朝仙籁耳中生。云龙出水风声急，
<br>
<br>　　海鹤鸣皋日色清。石笋半山移步险，桂花当涧拂衣轻。
<br>
<br>　　今来尽是人间梦，刘阮茫茫何处行。
<br>
<br>　　卷281_19  「龟负图（东都试）」丁泽
<br>
<br>　　天意将垂象，神龟出负图。五方行有配，八卦义宁孤。
<br>
<br>　　作瑞旌君德，披文协帝谟。乘流喜得路，逢圣幸存躯。
<br>
<br>　　莲叶池通泛，桃花水自浮。还寻九江去，安肯曳泥途。
<br>
<br>　　卷281_20  「上元日梦王母献白玉环」丁泽
<br>
<br>　　梦中朝上日，阙下拜天颜。仿佛瞻王母，分明献玉环。
<br>
<br>　　灵姿趋甲帐，悟道契玄关。似见霜姿白，如看月彩弯。
<br>
<br>　　霓裳归物外，凤历晓人寰。仙圣非相远，昭昭寤寐间。
<br>
<br>　　卷281_21  「良田无晚岁」丁泽
<br>
<br>　　人功虽未及，地力信非常。不任耕耘早，偏宜黍稷良。
<br>
<br>　　无年皆有获，后种亦先芳。盈千亩，青青保万箱。
<br>
<br>　　何须祭田祖，讵要察农祥。况是春三月，和风日又长。
<br>
<br>　　卷281_22  「下第献座主张谓」阎济美
<br>
<br>　　謇谔王臣直，文明雅量全。望炉金自跃，应物镜何偏。
<br>
<br>　　南国幽沉尽，东堂礼乐宣。转令游艺士，更惜至公年。
<br>
<br>　　芳树欢新景，青云泣暮天。唯愁凤池拜，孤贱更谁怜。
<br>
<br>　　卷281_23  「天津桥望洛城残雪」阎济美
<br>
<br>　　新霁洛城端，千家积雪寒。未收清禁色，偏向上阳残。
<br>
<br>　　卷281_24  「尚书郎上直闻春漏」张少博
<br>
<br>　　建礼含香处，重城待漏辰。徐声传凤阙，晓唱辨鸡人。
<br>
<br>　　银箭听将尽，铜壶滴更新。催筹当五夜，移刻及三春。
<br>
<br>　　杳杳从天远，泠泠出禁频。直庐残响曙，肃穆对钩陈。
<br>
<br>　　卷281_25  「雪夜观象阙待漏」张少博
<br>
<br>　　残雪初晴后，鸣珂奉阙庭。九门传晓漏，五夜候晨扃。
<br>
<br>　　北斗横斜汉，东方落曙星。烟氛初动色，簪未分形。
<br>
<br>　　雪重犹垂白，山遥不辨青。鸡人更唱处，偏入此时听。
<br>
<br>　　卷281_26  「尚书郎上直闻春漏」周彻
<br>
<br>　　建礼通华省，含香直紫宸。静闻铜史漏，暗识桂宫春。
<br>
<br>　　滴沥疑将绝，清泠发更新。寒声临雁沼，疏韵应鸡人。
<br>
<br>　　迥入千门彻，行催五夜频。高台闲自听，非是驻征轮。
<br>
<br>　　卷281_27  「及第后赠试官」高拯
<br>
<br>　　公子求贤未识真，欲将毛遂比常伦。
<br>
<br>　　当时不及三千客，今日何如十九人。
<br>
<br>　　卷281_28  「赋得花发上林（大历十四年侍郎潘炎试）」王表
<br>
<br>　　御苑春何早，繁花已绣林。笑迎明主仗，香拂美人簪。
<br>
<br>　　地接楼台近，天垂雨露深。晴光来戏蝶，夕景动栖禽。
<br>
<br>　　欲托凌云势，先开捧日心。方知桃李树，从此别成阴。
<br>
<br>　　卷281_29  「清明日登城春望寄大夫使君」王表
<br>
<br>　　春城闲望爱晴天，何处风光不眼前。寒食花开千树雪，
<br>
<br>　　清明日出万家烟。兴来促席唯同舍，醉后狂歌尽少年。
<br>
<br>　　闻说莺啼却惆怅，诗成不见谢临川。
<br>
<br>　　卷281_30  「成德乐」王表
<br>
<br>　　赵女乘春上画楼，一声歌发满城秋。
<br>
<br>　　无端更唱关山曲，不是征人亦泪流。
<br>
<br>　　卷281_31  「花发上林」独孤授
<br>
<br>　　上苑韶容早，芳菲正吐花。无言向春日，闲笑任年华。
<br>
<br>　　润色笼轻霭，晴光艳晚霞。影连千户竹，香散万人家。
<br>
<br>　　幸绕楼台近，仍怀雨露赊。愿君垂采摘，不使落风沙。
<br>
<br>　　卷281_32  「赋得花发上林」王储
<br>
<br>　　东陆和风至，先开上苑花。枝藏宿鸟，香蕊拂行车。
<br>
<br>　　散白怜晴日，舒红爱晚霞。桃间留御马，梅处入胡笳。
<br>
<br>　　城郭连增媚，楼台映转华。岂同幽谷草，春至发犹赊。
<br>
<br>　　卷281_33  「赋得花发上林」周渭
<br>
<br>　　灼灼花凝雪，春来发上林。向风初散蕊，垂叶欲成阴。
<br>
<br>　　人过香随远，烟晴色自深。净时空结雾，疏处未藏禽。
<br>
<br>　　E茸何年值，间关几日吟。一枝如可冀，不负折芳心。
<br>
<br>　　卷281_34  「赠龙兴观主吴崇岳」周渭
<br>
<br>　　楮为冠子布为裳，吞得丹霞寿最长。混俗性灵常乐道，
<br>
<br>　　出尘风格早休粮。枕中经妙谁传与，肘后方新自写将。
<br>
<br>　　百尺松梢几飞步，鹤栖板上礼虚皇。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
