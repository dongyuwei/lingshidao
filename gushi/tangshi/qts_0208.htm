<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百零八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百零八
<br>
<br>　　卷208_1  「送泉州李使君之任（一作送李使君赴泉州）」包何
<br>
<br>　　傍海皆荒服，分符重汉臣。云山百越路，市井十洲人。
<br>
<br>　　执玉来朝远，还珠入贡频。连年不见雪，到处即行春。
<br>
<br>　　卷208_2  「和孟虔州闲斋即事」包何
<br>
<br>　　古郡邻江岭，公庭半薜萝。府僚闲不入，山鸟静偏过。
<br>
<br>　　睥睨临花柳，栏干枕芰荷。麦秋今欲至，君听两岐歌。
<br>
<br>　　卷208_3  「同李郎中净律院p子树」包何
<br>
<br>　　本p稀难识，沙门种则生。叶殊经写字，子为佛称名。
<br>
<br>　　滤水浇新长，燃灯暖更荣。亭亭无别意，只是劝修行。
<br>
<br>　　卷208_4  「同阎伯均宿道士观有述」包何
<br>
<br>　　南国佳人去不回，洛阳才子更须媒。绮琴白雪无心弄，
<br>
<br>　　罗幌清风到晓开。冉冉修篁依户牖，迢迢列宿映楼台。
<br>
<br>　　纵令奔月成仙去，且作行云入梦来。
<br>
<br>　　卷208_5  「送乌程王明府贬巴江」包何
<br>
<br>　　一片孤帆无四邻，北风吹过五湖滨。
<br>
<br>　　相看尽是江南客，独有君为岭外人。
<br>
<br>　　卷208_6  「同舍弟佶、班、韦二员外秋苔对之成咏」包何
<br>
<br>　　每看苔藓色，如向簿书闲。幽思缠芳树，高情寄远山。
<br>
<br>　　雨痕连地绿，日色出林斑。却笑兴公赋，临危滑石间。
<br>
<br>　　卷208_7  「送王汶宰江阴」包何
<br>
<br>　　郡北乘流去，花间竟日行。海鱼朝满市，江鸟夜喧城。
<br>
<br>　　止酒非关病，援琴不在声。应缘五斗米，数日滞渊明。
<br>
<br>　　卷208_8  「和苗员外寓直中书」包何
<br>
<br>　　朝列称多士，君家有二难。贞为台里柏，芳作省中兰。
<br>
<br>　　夜宿分曹阔，晨趋接武欢。每怜双阙下，雁序入鸳鸾。
<br>
<br>　　卷208_9  「阙下芙蓉」包何
<br>
<br>　　一人理国致升平，万物呈祥助圣明。天上河从阙下过，
<br>
<br>　　江南花向殿前生。广云垂荫开难落，湛露为珠满不倾。
<br>
<br>　　更对乐悬张宴处，歌工欲奏采莲声。
<br>
<br>　　卷208_10  「江上田家」包何
<br>
<br>　　近海川原薄，人家本自稀。黍苗期腊酒，霜叶是寒衣。
<br>
<br>　　市井谁相识，渔樵夜始归。不须骑马问，恐畏狎鸥飞。
<br>
<br>　　卷208_11  「送韦侍御奉使江岭诸道催青苗钱」包何
<br>
<br>　　近远从王事，南行处处经。手持霜简白，心在夏苗青。
<br>
<br>　　回雁书应报，愁猿夜屡听。因君使绝域，方物尽来庭。
<br>
<br>　　卷208_12  「和程员外春日东郊即事」包何
<br>
<br>　　郎官休浣怜迟日，野老欢娱为有年。几处折花惊蝶梦，
<br>
<br>　　数家留叶待蚕眠。藤垂宛地萦珠履，泉迸侵阶浸绿钱。
<br>
<br>　　直到闭关朝谒去，莺声不散柳含烟。
<br>
<br>　　卷208_13  「裴端公使院，赋得隔帘见春雨」包何
<br>
<br>　　细雨未成霖，垂帘但觉阴。唯看上砌湿，不遣入檐深。
<br>
<br>　　度隙沾霜简，因风润绮琴。须移户外屦，檐溜夜相侵。
<br>
<br>　　卷208_14  「相里使君第七男生日（一作生日）」包何
<br>
<br>　　娶妻生子复生男，独有君家众所谈。荀氏八龙唯欠一，
<br>
<br>　　桓山四凤已过三。他时干蛊声名著，今日悬弧宴乐酣。
<br>
<br>　　谁道众贤能继体，须知个个出于蓝。
<br>
<br>　　卷208_15  「同诸公寻李方直不遇」包何
<br>
<br>　　闻说到扬州，吹箫忆旧游。人来多不见，莫是上迷楼。
<br>
<br>　　卷208_16  「婺州留别邓使君」包何
<br>
<br>　　西掖驰名久，东阳出守时。江山婺女分，风月隐侯诗。
<br>
<br>　　别恨双溪急，留欢五马迟。回舟映沙屿，未远剩相思。
<br>
<br>　　卷208_17  「寄杨侍御（一作包佶诗）」包何
<br>
<br>　　一官何幸得同时，十载无媒独见遗。
<br>
<br>　　今日不论腰下组，请君看取鬓边丝。
<br>
<br>　　卷208_18  「赋得秤，送孟孺卿」包何
<br>
<br>　　愿以金秤锤，因君赠别离。钩悬新月吐，衡举众星随。
<br>
<br>　　掌握须平执，锱铢必尽知。由来投分审，莫放弄权移。
<br>
<br>　　卷208_19  「长安晓望，寄崔补阙（一作司空曙诗）」包何
<br>
<br>　　迢递山河拥帝京，参差宫殿接云平。风吹晓漏经长乐，
<br>
<br>　　柳带晴烟出禁城。天净笙歌临路发，日高车马隔尘行。
<br>
<br>　　自怜久滞诸生列，未得金闺籍姓名。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
