<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百零三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷六百零三
<br>
<br>　　卷603_1  「过洞庭湖」许棠
<br>
<br>　　惊波常不定，半日鬓堪斑。四顾疑无地，中流忽有山。
<br>
<br>　　鸟高恒畏坠，帆远却如闲。渔父闲相引，时歌浩渺间。
<br>
<br>　　卷603_2  「登渭南县楼」许棠
<br>
<br>　　近甸名偏著，登城景又宽。半空分太华，极目是长安。
<br>
<br>　　雪助河流涨，人耕烧色残。闲来时甚少，欲下重凭栏。
<br>
<br>　　卷603_3  「送李频之南陵主簿」许棠
<br>
<br>　　赴县是还乡，途程岂觉长。听莺离灞岸，荡桨入陵阳。
<br>
<br>　　野蕨生公署，闲云拂印床。晴天调膳外，垂钓有池塘。
<br>
<br>　　卷603_4  「写怀」许棠
<br>
<br>　　汩没与辛勤，全钟在此身。半生为下客，终老托何人。
<br>
<br>　　两鬓关中改，千岩海上春。青云知有路，自是致无因。
<br>
<br>　　卷603_5  「过中条山」许棠
<br>
<br>　　徒为经异岳，不得访灵踪。日尽行难尽，千重复万重。
<br>
<br>　　云垂多作雨，雷动半和钟。孤竹人藏处，无因认本峰。
<br>
<br>　　卷603_6  「早发洛中」许棠
<br>
<br>　　半夜发清洛，不知过石桥。云增中岳大，树隐上阳遥。
<br>
<br>　　堑黑初沉月，河明欲认潮。孤村人尚梦，无处暂停桡。
<br>
<br>　　卷603_7  「汝州郡楼望嵩山」许棠
<br>
<br>　　不共众山同，i出迥空。几层高鸟外，万仞一楼中。
<br>
<br>　　水落难归地，云篱便逐风。唯应霄汉客，绝顶路方通。
<br>
<br>　　卷603_8  「将归江南留别友人」许棠
<br>
<br>　　连春不得意，所业已疑非。旧国乱离后，新年惆怅归。
<br>
<br>　　雪开还楚地，花惹别秦衣。江徼多留滞，高秋会恐违。
<br>
<br>　　卷603_9  「塞外书事」许棠
<br>
<br>　　征路出穷边，孤吟傍戍烟。河光深荡塞，碛色迥连天。
<br>
<br>　　残日沉雕外，惊蓬到马前。空怀钓鱼所，未定卜归年。
<br>
<br>　　卷603_10  「日暮江上」许棠
<br>
<br>　　孤帆收广岸，落照在遥峰。南北渡人少，高低归鸟重。
<br>
<br>　　潮回沙出树，雨过浦沉钟。渔父虽相问，那能话所从。
<br>
<br>　　卷603_11  「客行」许棠
<br>
<br>　　旅食唯草草，此生谁我同。故园魂梦外，长路别离中。
<br>
<br>　　人事萍随水，年光鸟过空。欲吟先落泪，多是怨途穷。
<br>
<br>　　卷603_12  「送李员外知扬子州留务」许棠
<br>
<br>　　帝命分留务，东南向楚天。几程回送骑，中路见迎船。
<br>
<br>　　冶例开山铸，民多酌海煎。青云名素重，此去岂经年。
<br>
<br>　　卷603_13  「春暮途次华山下」许棠
<br>
<br>　　他皆宴牡丹，独又出长安。远道行非易，无图住自难。
<br>
<br>　　离城风已暖，近岳雨翻寒。此去知谁顾，闲吟只自宽。
<br>
<br>　　卷603_14  「旅次滑台投献陆侍御」许棠
<br>
<br>　　已是鸿来日，堪惊却背秦。天遥三楚树，路远两河人。
<br>
<br>　　旅梦难归隐，吟魂不在身。霜台欹冠豸，赖许往来频。
<br>
<br>　　卷603_15  「重归江南」许棠
<br>
<br>　　无成归故里，不似在他乡。岁月逐流水，山川空夕阳。
<br>
<br>　　回潮迷古渡，迸竹过邻墙。耆旧休存省，胡为止泪行。
<br>
<br>　　卷603_16  「寄黔南李校书」许棠
<br>
<br>　　从戎巫峡外，吟兴更应多。郡响蛮江涨，山昏蜀雨过。
<br>
<br>　　公筵饶越味，俗土尚巴歌。中夜怀吴梦，知经滟波。
<br>
<br>　　卷603_17  「东归留辞沈侍郎」许棠
<br>
<br>　　一第久乖期，深心已自疑。沧江归恨远，紫阁别愁迟。
<br>
<br>　　稽古成何事，龙钟负已知。依门非近日，不虑旧恩移。
<br>
<br>　　卷603_18  「题开明里友人居」许棠
<br>
<br>　　城中尘外住，入望是田家。井出深山水，阑藏异国花。
<br>
<br>　　风巢和鸟动，雪竹向人斜。来往唯君熟，乡园共海涯。
<br>
<br>　　卷603_19  「遣怀」许棠
<br>
<br>　　此生何处遂，屑屑复悠悠。旧国归无计，他乡梦亦愁。
<br>
<br>　　飞尘长满眼，衰发暗添头。章句非经济，终难动五侯。
<br>
<br>　　卷603_20  「送龙州樊使君」许棠
<br>
<br>　　曾见邛人说，龙州地未深。碧溪飞白鸟，红旆映青林。
<br>
<br>　　土产唯宜药，王租只贡金。政成开宴日，谁伴使君吟。
<br>
<br>　　卷603_21  「寄T薛能少府」许棠
<br>
<br>　　满县唯云水，何曾似近畿。晓庭猿集惯，寒署吏衙稀。
<br>
<br>　　冰色封深涧，樵声出紫微。时闻迎隐者，依旧著山衣。
<br>
<br>　　卷603_22  「送李左丞巡边」许棠
<br>
<br>　　狂戎侵内地，左辖去萧关。走马冲边雪，鸣@动塞山。
<br>
<br>　　风收枯草定，月满广沙闲。西绕河兰匝，应多隔岁还。
<br>
<br>　　卷603_23  「题青山馆（即谢公旧居）」许棠
<br>
<br>　　境概殊诸处，依然是谢家。遗文齐日月，旧井照烟霞。
<br>
<br>　　水隔平芜远，山横度鸟斜。无人能此隐，来往谩兴嗟。
<br>
<br>　　卷603_24  「雁门关野望」许棠
<br>
<br>　　高关闲独望，望久转愁人。紫塞唯多雪，胡山不尽春。
<br>
<br>　　河遥分断野，树乱起飞尘。时见东来骑，心知近别秦。
<br>
<br>　　卷603_25  「五原书事」许棠
<br>
<br>　　西出黄云外，东怀白浪遥。星河愁立夜，雷电独行朝。
<br>
<br>　　碛迥人防寇，天空雁避雕。如何非战卒，弓剑不离腰。
<br>
<br>　　卷603_26  「送从弟归泉州」许棠
<br>
<br>　　问省归南服，悬帆任北风。何山犹见雪，半路已无鸿。
<br>
<br>　　瘴杂春云重，星垂夜海空。往来如不住，亦是一年中。
<br>
<br>　　卷603_27  「留别故人」许棠
<br>
<br>　　殊立本不偶，非唯今所难。无门闲共老，尽日泣相看。
<br>
<br>　　鸟畏闻_，花惭背牡丹。何人知此计，复议出长安。
<br>
<br>　　卷603_28  「塞下二首」许棠
<br>
<br>　　胡虏偏狂悍，边兵不敢闲。防秋朝伏弩，纵火夜搜山。
<br>
<br>　　雁逆风鼙振，沙飞猎骑还。安西虽有路，难更出阳关。
<br>
<br>　　征役已不定，又缘无定河。塞深烽砦密，山乱犬羊多。
<br>
<br>　　汉卒闻笳泣，胡儿击剑歌。番情终未测，今昔谩言和。
<br>
<br>　　卷603_29  「题张乔升平里居」许棠
<br>
<br>　　下马似无人，开门只一身。心同孤鹤静，行过老僧真。
<br>
<br>　　乱水藏幽径，高原隔远津。匡庐曾共隐，相见自相亲。
<br>
<br>　　卷603_30  「题郑拾遗南斋」许棠
<br>
<br>　　明时无事谏，岂是隐明君。每值离丹陛，多陪宴白云。
<br>
<br>　　门连萧洞僻，地与曲江分。满院皆柽竹，期栖鸾鹤群。
<br>
<br>　　卷603_31  「渭上送人南归」许棠
<br>
<br>　　远役与归愁，同来渭水头。南浮应到海，北去阻无州。
<br>
<br>　　楚雨天连地，胡风夏甚秋。江人如见问，为话复贫游。
<br>
<br>　　卷603_32  「寄睦州陆郎中（一作寄陆睦州）」许棠
<br>
<br>　　下国多高趣，终年半是吟。海涛通越分，部伍杂闽音。
<br>
<br>　　晓郭云藏市，春山鸟护林。东浮虽未遂，日日至中心。
<br>
<br>　　卷603_33  「投徐端公」许棠
<br>
<br>　　无谋寻旧友，强喜亦如愁。丹桂阻丹恳，白衣成白头。
<br>
<br>　　穷吴迷钓业，大汉事贫游。霄汉期提引，龙钟未拟休。
<br>
<br>　　卷603_34  「出塞门」许棠
<br>
<br>　　步步经戎虏，防兵不离身。山多曾战处，路断野行人。
<br>
<br>　　暴雨声同瀑，奔沙势异尘。片时怀万虑，白发数茎新。
<br>
<br>　　卷603_35  「新年呈友」许棠
<br>
<br>　　一月月相似，一年年不同。清晨窥古镜，旅貌近衰翁。
<br>
<br>　　处世闲难得，关身事半空。浮生能几许，莫惜醉春风。
<br>
<br>　　卷603_36  「银州北书事」许棠
<br>
<br>　　南辞采石远，北背乞银深。碛路虽多险，江人不废吟。
<br>
<br>　　雕依孤堠立，鸥向迥沙沈。因共边人熟，行行起战心。
<br>
<br>　　卷603_37  「寄赵能卿」许棠
<br>
<br>　　我命同君命，君诗似我诗。俱无中道计，各失半生期。
<br>
<br>　　素业沧江远，清时白发垂。蹉跎一如此，何处卜栖迟。
<br>
<br>　　卷603_38  「夏州道中」许棠
<br>
<br>　　茫茫沙漠广，渐远赫连城。堡迥烽相见，河移浪旋生。
<br>
<br>　　无蝉嘶折柳，有寇似防兵。不耐饥寒迫，终谁至此行。
<br>
<br>　　卷603_39  「经故杨太尉旧居」许棠
<br>
<br>　　在汉信垂功，于唐道更隆。一川留古迹，多代仰高风。
<br>
<br>　　树折巢堕鸟，阶荒草覆虫。行人过岂少，独驻夕阳中。
<br>
<br>　　卷603_40  「东归次采石江」许棠
<br>
<br>　　东下经牛渚，依然是故关。客程临岸尽，乡思入鸥闲。
<br>
<br>　　雨涨巴来浪，云增楚际山。渔翁知未达，相顾不开颜。
<br>
<br>　　卷603_41  「陇上书事」许棠
<br>
<br>　　城叠连云壑，人家似隐居。树飞鹦鹉众，川下Wo疏。
<br>
<br>　　滴梦关山雨，资餐陇水鱼。谁知江徼客，此景倍相于。
<br>
<br>　　卷603_42  「陈情献江西李常侍五首」许棠
<br>
<br>　　二十二三年，游秦复滞燕。徒陪群彦后，自苦此生前。
<br>
<br>　　径折啼猿树，岩荒喷月泉。东堂曾受荐，垂白志犹坚。
<br>
<br>　　淅淅复栖栖，人间只自迷。终年愁远道，到老去何蹊。
<br>
<br>　　始见红叶落，又闻黄鸟啼。不因趋大旆，谁肯暂提携。
<br>
<br>　　童蒙即苦辛，未识杏园春。谩倚无为日，还成不偶人。
<br>
<br>　　乡程长恨远，旅梦亦愁贫。天地虽云广，殊难寄此身。
<br>
<br>　　春闱久已滞，秋赋又逢停。选士疑长阻，伤时自不宁。
<br>
<br>　　秦城还逐梦，楚徼影随形。此去吟虽苦，何人更肯听。
<br>
<br>　　孤立时全塞，求名势转难。身多离下国，分合阻长安。
<br>
<br>　　越鸟啼春早，蛮花送雨寒。丘门沾顾重，未别欲阑干。
<br>
<br>　　卷603_43  「经八合坂」许棠
<br>
<br>　　蹑险入高空，初疑势不穷。又缘千嶂尽，还共七盘同。
<br>
<br>　　下辨东流水，平随北去鸿。天然无此道，应免患穷通。
<br>
<br>　　卷603_44  「送友人北游」许棠
<br>
<br>　　北出阴关去，何人肯待君。无青山拥晋，半浊水通汾。
<br>
<br>　　雁塞虽多雁，云州却少云。兹游殊不恶，莫恨暂离群。
<br>
<br>　　卷603_45  「登凌R台」许棠
<br>
<br>　　平芜望已极，况复倚凌R.江截吴山断，天临楚泽遥。
<br>
<br>　　云帆高出树，水市迥分桥。立久斜阳尽，无言似寂寥。
<br>
<br>　　卷603_46  「曲江三月三日」许棠
<br>
<br>　　满国赏芳辰，飞蹄复走轮。好花皆折尽，明日恐无春。
<br>
<br>　　鸟避连云幄，鱼惊远浪尘。如何当此节，独自作愁人。
<br>
<br>　　卷603_47  「赠栖白上人」许棠
<br>
<br>　　闲身却不闲，日日对天颜。已住城中寺，难归海上山。
<br>
<br>　　诗传华夏外，偈布市朝间。欲问空门事，空门岂有关。
<br>
<br>　　卷603_48  「野步」许棠
<br>
<br>　　闲赏步易远，野吟声自高。路无人到迹，林有鹤遗毛。
<br>
<br>　　物外趣都别，尘中心枉劳。沿溪收堕果，坐石唤饥猱。
<br>
<br>　　卷603_49  「过湍沟谷」许棠
<br>
<br>　　西去穷胡处，岩崖境不常。石形相对耸，天势一条长。
<br>
<br>　　栈底鸣流水，林端敛夕阳。虽随兵马至，未免畏豺狼。
<br>
<br>　　卷603_50  「送友人游蜀」许棠
<br>
<br>　　巴兴千万寻，此去若为心。蟋蟀既将定，弥猴应正吟。
<br>
<br>　　剑门秋断雁，褒谷夜多砧。自古西南路，艰难直至今。
<br>
<br>　　卷603_51  「题秦州城」许棠
<br>
<br>　　圣泽滋遐徼，河堤四向通。大荒收虏帐，遗土复秦风。
<br>
<br>　　乱烧迷归路，遥山似梦中。此时怀感切，极目思无穷。
<br>
<br>　　卷603_52  「寄敬亭山清越上人」许棠
<br>
<br>　　南朝山半寺，谢x故乡邻。岭上非无主，秋诗复有人。
<br>
<br>　　高禅星月近，野火虎狼驯。旧许陪闲社，终应待此身。
<br>
<br>　　卷603_53  「秋江霁望」许棠
<br>
<br>　　高秋偏入望，霁景倍关情。落木满江水，离人怀渭城。
<br>
<br>　　山高孤戍断，野极暮天平。渔父时相问，羞真道姓名。
<br>
<br>　　卷603_54  「陇州旅中书事寄李中丞」许棠
<br>
<br>　　三伏客吟过，长安未拟还。蛩声秋不动，燕别思仍闲。
<br>
<br>　　乱叶随寒雨，孤蟾起暮关。经时高岭外，来往旆旌间。
<br>
<br>　　卷603_55  「秋日归旧山」许棠
<br>
<br>　　山云蝉满树，欲住更何安。上国回将晚，孤峰别自难。
<br>
<br>　　碛遥鸿未到，江近夜先寒。泉石虽堪恋，行人不愿看。
<br>
<br>　　卷603_56  「下黄耳盘」许棠
<br>
<br>　　独下黄盘路，多虞部落连。云晴仍著地，树古自参天。
<br>
<br>　　乱鸟飞人上，惊麋起马前。行行无郡邑，唯见虎狼烟。
<br>
<br>　　卷603_57  「旅怀」许棠
<br>
<br>　　终年唯旅舍，只似已无家。白发除还出，丹霄去转赊。
<br>
<br>　　夏游穷塞路，春醉负秦花。应是穹苍意，空教老若耶。
<br>
<br>　　卷603_58  「题金山寺」许棠
<br>
<br>　　四面波涛匝，中楼日月邻。上穷如出世，下{忽惊神。
<br>
<br>　　刹碍长空鸟，船通外国人。房房皆叠石，风扫永无尘。
<br>
<br>　　卷603_59  「送王侍御赴宣城」许棠
<br>
<br>　　朝回离九陌，岛外赏残春。经宿留闲客，看云作主人。
<br>
<br>　　时清难议隐，位重亦甘贫。岩洞真仙境，应休别卧邻。
<br>
<br>　　卷603_60  「题F湖二首」许棠
<br>
<br>　　偶得湖中趣，都忘陇坻愁。边声风下雁，楚思浪移舟。
<br>
<br>　　静极亭连寺，凉多岛近楼。吟游终不厌，还似曲江头。
<br>
<br>　　陇首时无事，湖边日纵吟。游鱼来复去，浴鸟出还沉。
<br>
<br>　　蜃气藏孤屿，波光到远林。无人见垂钓，暗起洞庭心。
<br>
<br>　　卷603_61  「宿青山馆」许棠
<br>
<br>　　下马青山下，无言有所思。云藏李白墓，苔暗谢公诗。
<br>
<br>　　烈烧飞荒野，栖凫宿广陂。东来与西去，皆是不闲时。
<br>
<br>　　卷603_62  「宿同州厉评事旧业寄华下」许棠
<br>
<br>　　从戎依远地，无日见家山。地近风沙处，城当甸服间。
<br>
<br>　　阻河通渭水，曲苑带秦关。待月登楼夜，何人相伴闲。
<br>
<br>　　卷603_63  「闻蝉十二韵」许棠
<br>
<br>　　造化生微物，常能应候鸣。初离何处树，又发去年声。
<br>
<br>　　未蜕唯愁动，才飞似解惊。闻来邻海徼，恨起过边城。
<br>
<br>　　骚屑随风远，悠扬类雪轻。报秋凉渐至，嘶月思偏清。
<br>
<br>　　互默疑相答，微摇似欲行。繁音人已厌，朽壳蚁犹争。
<br>
<br>　　朝士严冠饰，宫嫔逞鬓名。乱依西日噪，多引北归情。
<br>
<br>　　筱露凝潜吸，蛛丝忽迸萦。此时吟立者，不觉万愁生。
<br>
<br>　　卷603_64  「冬杪归陵阳别业五首」许棠
<br>
<br>　　无媒归别业，所向自乖心。闾里故人少，田园荒草深。
<br>
<br>　　浪翻全失岸，竹迸别成林。鸥鸟犹相识，时来听苦吟。
<br>
<br>　　眠云终未遂，策马暂休期。上国劳魂梦，中心甚别离。
<br>
<br>　　冰封岩溜断，雪压砌松欹。骨肉嗟名晚，看归却泪垂。
<br>
<br>　　学剑虽无术，吟诗似有魔。已贫甘事晚，临老爱闲多。
<br>
<br>　　鸡犬唯随鹿，儿童只衣蓑。时因寻野叟，狂醉复狂歌。
<br>
<br>　　乡国乱离后，交亲半旅游。远闻诚可念，归见岂无愁。
<br>
<br>　　败苇迷荒径，寒蓑没坏舟。衡门终不掩，倚杖看波流。
<br>
<br>　　游秦复滞燕，不觉近衰年。旅貌同柴毁，行衣对骨穿。
<br>
<br>　　篱寒多啄雀，木落断浮烟。楚夜闻鸣雁，犹疑在塞天。
<br>
<br>　　卷603_65  「送王侍御赴宣城（一作赴越城令）」许棠
<br>
<br>　　戴豸却驱鸡，东南上句溪。路过金谷口，帆转石城西。
<br>
<br>　　水树连天暗，山禽绕郡啼。江人谙旧化，那复俟招携。
<br>
<br>　　卷603_66  「春日乌延道中」许棠
<br>
<br>　　边穷厄未穷，复此逐归鸿。去路多相似，行人半不同。
<br>
<br>　　山川藏北狄，草木背东风。虚负男儿志，无因立战功。
<br>
<br>　　卷603_67  「寄华阴刘拾遗」许棠
<br>
<br>　　坚心持谏诤，自古亦艰难。寄邑虽行化，眠云似去官。
<br>
<br>　　河分中野断，岳入半天寒。瀑布冰成日，谁陪吟复看。
<br>
<br>　　卷603_68  「忆江南」许棠
<br>
<br>　　南楚西秦远，名迟别岁深。欲归难遂去，闲忆自成吟。
<br>
<br>　　雷电闲倾雨，猿猱斗堕林。眠云机尚在，未忍负初心。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
