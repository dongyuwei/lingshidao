<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百九十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百九十四
<br>
<br>　　卷594_1  「登芜城」储嗣宗
<br>
<br>　　昔人登此地，丘垄已前悲。今日又非昔，春风能几时。
<br>
<br>　　卷594_2  「沧浪峡（一作储光羲诗）」储嗣宗
<br>
<br>　　沧浪临古道，道上石成尘。自有沧浪峡，谁为无事人。
<br>
<br>　　卷594_3  「垓城」储嗣宗
<br>
<br>　　百战未言非，孤军惊夜围。山河意气尽，泪湿美人衣。
<br>
<br>　　卷594_4  「南陂远望」储嗣宗
<br>
<br>　　闲门横古塘，红树已惊霜。独立望秋草，野人耕夕阳。
<br>
<br>　　孤烟起蜗舍，飞鹭下渔梁。唯有田家事，依依似故乡。
<br>
<br>　　卷594_5  「宿玉箫宫」储嗣宗
<br>
<br>　　尘飞不到空，露湿翠微宫。鹤影石桥月，箫声松殿风。
<br>
<br>　　绿毛辞世女，白发入壶翁。借问烧丹处，桃花几遍红。
<br>
<br>　　卷594_6  「晚眺徐州延福寺」储嗣宗
<br>
<br>　　杉风振旅尘，晚景藉芳茵。片水明在野，万花深见人。
<br>
<br>　　静依归鹤思，远惜旧山春。今日惜携手，寄怀吟白O.
<br>
<br>　　卷594_7  「宿甘棠馆」储嗣宗
<br>
<br>　　尘迹入门尽，悄然江海心。水声巫峡远，山色洞庭深。
<br>
<br>　　风桂落寒子，岚烟凝夕阴。前轩鹤归处，萝月思沈沈。
<br>
<br>　　卷594_8  「和茅山高拾遗忆山中杂题五首。山泉」储嗣宗
<br>
<br>　　香味清机仙府回，萦纡乱石便流杯。
<br>
<br>　　春风莫泛桃花去，恐引凡人入洞来。
<br>
<br>　　卷594_9  「和茅山高拾遗忆山中杂题五首。巢鹤」储嗣宗
<br>
<br>　　千万云间丁令威，殷勤仙骨莫先飞。
<br>
<br>　　若逢茅氏传消息，贞白先生不久归。
<br>
<br>　　卷594_10  「和茅山高拾遗忆山中杂题五首。胡山」储嗣宗
<br>
<br>　　犬入五云音信绝，凤楼凝碧悄无声。
<br>
<br>　　焚香古洞步虚夜，露湿松花空月明。
<br>
<br>　　卷594_11  「和茅山高拾遗忆山中杂题五首。小楼」储嗣宗
<br>
<br>　　松杉风外乱山青，曲几焚香对石屏。
<br>
<br>　　空忆去年春雨后，燕泥时污太玄经。
<br>
<br>　　卷594_12  「和茅山高拾遗忆山中杂题五首。山邻」储嗣宗
<br>
<br>　　石桥春涧已归迟，梦入仙山山不知。
<br>
<br>　　柱史从来非俗吏，青牛道士莫相疑。
<br>
<br>　　卷594_13  「送道士」储嗣宗
<br>
<br>　　泠然御风客，与道自浮沉。黄鹤有归语，白云无忌心。
<br>
<br>　　药炉经月净，天路入壶深。从此分杯后，相思何处寻。
<br>
<br>　　卷594_14  「宿山馆」储嗣宗
<br>
<br>　　寂寞对衰草，地凉凝露华。蝉鸣月中树，风落客前花。
<br>
<br>　　山馆无宿伴，秋琴初别家。自怜千万里，笔砚寄生涯。
<br>
<br>　　卷594_15  「入浮石山」储嗣宗
<br>
<br>　　斜日出门去，残花已过春。鸟声穿叶远，虎迹渡溪新。
<br>
<br>　　入洞几时路，耕田何代人。自惭非避俗，不敢问迷津。
<br>
<br>　　卷594_16  「送人归故园」储嗣宗
<br>
<br>　　远节惨言别，况予心久违。从来忆家泪，今日送君归。
<br>
<br>　　野路正风雪，还乡犹布衣。里中耕稼者，应笑读书非。
<br>
<br>　　卷594_17  「得越中书」储嗣宗
<br>
<br>　　芳草离离思，悠悠春梦馀。池亭千里月，烟水一封书。
<br>
<br>　　诗想怀康乐，文应吊子胥。扁舟恋南越，岂独为鲈鱼。
<br>
<br>　　卷594_18  「秋墅」储嗣宗
<br>
<br>　　欲暮候樵者，望山空翠微。虹随馀雨散，鸦带夕阳归。
<br>
<br>　　穷巷长秋草，孤村时捣衣。谁知多病客，寂寞掩柴扉。
<br>
<br>　　卷594_19  「哭彭先生」储嗣宗
<br>
<br>　　谷口溪声客自伤，那堪呜咽吊残阳。空阶鹤恋丹青影，
<br>
<br>　　秋雨苔封白石床。主祭孤儿初学语，无媒旅榇未还乡。
<br>
<br>　　门人远赴心丧夜，月满千山旧草堂。
<br>
<br>　　卷594_20  「和顾非熊先生题茅山处士闲居」储嗣宗
<br>
<br>　　归耕地肺绝尘喧，匣里青萍未报恩。浊酒自怜终日醉，
<br>
<br>　　古风时得野人言。鸟啼碧树闲临水，花满青山静掩门。
<br>
<br>　　唯有阶前芳草色，年年惆怅忆王孙。
<br>
<br>　　卷594_21  「长安怀古」储嗣宗
<br>
<br>　　祸稔萧墙终不知，生人力屈尽边陲。赤龙已赴东方暗，
<br>
<br>　　黄犬徒怀上蔡悲。面缺崩城山寂寂，土埋冤骨草离离。
<br>
<br>　　秋风解怨扶苏死，露泣烟愁红树枝。
<br>
<br>　　卷594_22  「过王右丞书堂二首」储嗣宗
<br>
<br>　　澄潭昔卧龙，章句世为宗。独步声名在，千岩水石空。
<br>
<br>　　野禽悲灌木，落日吊清风。后学攀遗址，秋山闻草虫。
<br>
<br>　　万树影参差，石床藤半垂。萤光虽散草，鸟迹尚临池。
<br>
<br>　　风雅传今日，云山想昔时。感深苏属国，千载五言诗。
<br>
<br>　　卷594_23  「孤雁」储嗣宗
<br>
<br>　　孤雁暮飞急，萧萧天地秋。关河正黄叶，消息断青楼。
<br>
<br>　　湘渚烟波远，骊山风雨愁。此时万里道，魂梦绕沧洲。
<br>
<br>　　卷594_24  「赠隐者」储嗣宗
<br>
<br>　　尽室居幽谷，乱山为四邻。雾深知有术，窗静似无人。
<br>
<br>　　鹤语松上月，花明云里春。生涯更何许，尊酒与垂纶。
<br>
<br>　　卷594_25  「早春怀薛公裕」储嗣宗
<br>
<br>　　幽独自成愚，柴门日渐芜。陆机初入洛，孙楚又游吴。
<br>
<br>　　失意怨杨柳，异乡闻鹧鸪。相思复相望，春草满南湖。
<br>
<br>　　卷594_26  「村月」储嗣宗
<br>
<br>　　月午篱南道，前村半隐林。田翁独归处，荞麦露花深。
<br>
<br>　　卷594_27  「早春」储嗣宗
<br>
<br>　　野树花初发，空山独见时。踟蹰历阳道，乡思满南枝。
<br>
<br>　　卷594_28  「送友人游吴」储嗣宗
<br>
<br>　　吴山青楚吟，草色异乡心。一酌水边酒，数声花下琴。
<br>
<br>　　登楼旧国远，探穴九疑深。更想逢秋节，那堪闻夜砧。
<br>
<br>　　卷594_29  「赠别」储嗣宗
<br>
<br>　　兰泽伤秋色，临风远别期。东城草虽绿，南浦柳无枝。
<br>
<br>　　直道岂易枉，暗投谁不疑。因君问行役，有泪湿江蓠。
<br>
<br>　　卷594_30  「经故人旧居」储嗣宗
<br>
<br>　　万里访遗尘，莺声泪湿巾。古书无主散，废宅与山邻。
<br>
<br>　　宿草风悲夜，荒村月吊人。凄凉问残柳，今日为谁春。
<br>
<br>　　卷594_31  「随边使过五原」储嗣宗
<br>
<br>　　偶逐星车犯虏尘，故乡常恐到无因。
<br>
<br>　　五原西去阳关废，日漫平沙不见人。
<br>
<br>　　卷594_32  「春怀寄秣陵知友」储嗣宗
<br>
<br>　　庐江城外柳堪攀，万里行人尚未还。
<br>
<br>　　借问景阳台下客，谢家谁更卧东山。
<br>
<br>　　卷594_33  「宋州月夜感怀」储嗣宗
<br>
<br>　　雁池衰草露沾衣，河水东流万事微。
<br>
<br>　　寂寞青陵台上月，秋风满树鹊南飞。
<br>
<br>　　卷594_34  「吴宫」储嗣宗
<br>
<br>　　荒台荆棘多，忠谏竟如何。细草迷宫巷，闲花误绮罗。
<br>
<br>　　前溪徒自绿，子夜不闻歌。怅望清江暮，悠悠东去波。
<br>
<br>　　卷594_35  「春游望仙谷」储嗣宗
<br>
<br>　　清无车马尘，深洞百花春。鸡犬疑沾药，耕桑似避秦。
<br>
<br>　　登山采樵路，临水浣纱人。若得心无事，移家便卜邻。
<br>
<br>　　卷594_36  「圣女祠」储嗣宗
<br>
<br>　　石屏苔色凉，流水绕祠堂。巢鹊疑天汉，潭花似镜妆。
<br>
<br>　　神来云雨合，神去蕙兰香。不复闻双佩，山门空夕阳。
<br>
<br>　　卷594_37  「宿范水」储嗣宗
<br>
<br>　　行人倦游宦，秋草宿湖边。露湿芙蓉渡，月明渔网船。
<br>
<br>　　寒机深竹里，远浪到门前。何处思乡甚，歌声闻采莲。
<br>
<br>　　卷594_38  「送顾陶校书归钱塘」储嗣宗
<br>
<br>　　清苦月偏知，南归瘦马迟。橐轻缘换酒，发白为吟诗。
<br>
<br>　　水色西陵渡，松声伍相祠。圣朝思直谏，不是挂冠时。
<br>
<br>　　卷594_39  「题云阳高少府衙斋」储嗣宗
<br>
<br>　　大隐能兼济，轩窗逐胜开。远含云水思，深得栋梁材。
<br>
<br>　　吏散山逾静，庭闲鸟自来。更怜幽砌色，秋雨长莓苔。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
