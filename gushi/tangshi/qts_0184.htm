<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百八十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百八十四
<br>
<br>　　卷184_1  「题随州紫阳先生壁」李白
<br>
<br>　　神农好长生，风俗久已成。复闻紫阳客，早署丹台名。
<br>
<br>　　喘息餐妙气，步虚吟真声。道与古仙合，心将元化并。
<br>
<br>　　楼疑出蓬海，鹤似飞玉京。松雪窗外晓，池水阶下明。
<br>
<br>　　忽耽笙歌乐，颇失轩冕情。终愿惠金液，提携凌太清。
<br>
<br>　　卷184_2  「题元丹丘山居」李白
<br>
<br>　　故人栖东山，自爱丘壑美。青春卧空林，白日犹不起。
<br>
<br>　　松风清襟袖，石潭洗心耳。羡君无纷喧，高枕碧霞里。
<br>
<br>　　卷184_3  「题元丹丘颍阳山居」李白
<br>
<br>　　仙游渡颍水，访隐同元君。忽遗苍生望，独与洪崖群。
<br>
<br>　　卜地初晦迹，兴言且成文。却顾北山断，前瞻南岭分。
<br>
<br>　　遥通汝海月，不隔嵩丘云。之子合逸趣，而我钦清芬。
<br>
<br>　　举迹倚松石，谈笑迷朝曛。益愿狎青鸟，拂衣栖江濉
<br>
<br>　　卷184_4  「题瓜州新河，饯族叔舍人贲」李白
<br>
<br>　　齐公凿新河，万古流不绝。丰功利生人，天地同朽灭。
<br>
<br>　　两桥对双阁，芳树有行列。爱此如甘棠，谁云敢攀折。
<br>
<br>　　吴关倚此固，天险自兹设。海水落斗门，湖平见沙I.
<br>
<br>　　我行送季父，弭棹徒流悦。杨花满江来，疑是龙山雪。
<br>
<br>　　惜此林下兴，怆为山阳别。瞻望清路尘，归来空寂灭。
<br>
<br>　　卷184_5  「洗脚亭」李白
<br>
<br>　　白道向姑熟，洪亭临道傍。前有昔时井，下有五丈床。
<br>
<br>　　樵女洗素足，行人歇金装。西望白鹭洲，芦花似朝霜。
<br>
<br>　　送君此时去，回首泪成行。
<br>
<br>　　卷184_6  「劳劳亭」李白
<br>
<br>　　天下伤心处，劳劳送客亭。春风知别苦，不遣柳条青。
<br>
<br>　　卷184_7  「题金陵王处士水亭（此亭盖齐朝南苑，又是陆机故宅）」李白
<br>
<br>　　王子耽玄言，贤豪多在门。好鹅寻道士，爱竹啸名园。
<br>
<br>　　树色老荒苑，池光荡华轩。此堂见明月，更忆陆平原。
<br>
<br>　　扫拭青玉簟，为余置金尊。醉罢欲归去，花枝宿鸟喧。
<br>
<br>　　何时复来此，再得洗嚣烦。
<br>
<br>　　卷184_8  「题嵩山逸人元丹丘山居」李白
<br>
<br>　　家本紫云山，道风未沦落。沉怀丹丘志，冲赏归寂寞。
<br>
<br>　　A来游闽荒，扪涉穷禹凿。夤缘泛潮海，偃蹇陟庐霍。
<br>
<br>　　凭雷蹑天窗，弄影憩霞阁。且欣登眺美，颇惬隐沦诺。
<br>
<br>　　三山旷幽期，四岳聊所托。故人契嵩颍，高义炳丹o.
<br>
<br>　　灭迹遗纷嚣，终言本峰壑。自矜林湍好，不羡朝市乐。
<br>
<br>　　偶与真意并，顿觉世情薄。尔能折芳桂，吾亦采兰若。
<br>
<br>　　拙妻好乘鸾，娇女爱飞鹤。提携访神仙，从此炼金药。
<br>
<br>　　卷184_9  「题江夏修静寺（此寺是李北海旧宅）」李白
<br>
<br>　　我家北海宅，作寺南江滨。空庭无玉树，高殿坐幽人。
<br>
<br>　　书带留青草，琴堂幂素尘。平生种桃李，寂灭不成春。
<br>
<br>　　卷184_10  「题宛溪馆」李白
<br>
<br>　　吾怜宛溪好，百尺照心明。何谢新安水，千寻见底清。
<br>
<br>　　白沙留月色，绿竹助秋声。却笑严湍上，于今独擅名。
<br>
<br>　　卷184_11  「题东G公幽居」李白
<br>
<br>　　杜陵贤人清且廉，东G卜筑岁将淹。宅近青山同谢x，
<br>
<br>　　门垂碧柳似陶潜。好鸟迎春歌后院，飞花送酒舞前檐。
<br>
<br>　　客到但知留一醉，盘中只有水晶盐。
<br>
<br>　　卷184_12  「嘲鲁儒」李白
<br>
<br>　　鲁叟谈五经，白发死章句。问以经济策，茫如坠烟雾。
<br>
<br>　　足著远游履，首戴方山巾。缓步从直道，未行先起尘。
<br>
<br>　　秦家丞相府，不重褒衣人。君非叔孙通，与我本殊伦。
<br>
<br>　　时事且未达，归耕汶水滨。
<br>
<br>　　卷184_13  「惧谗」李白
<br>
<br>　　二桃杀三士，讵假剑如霜。众女妒蛾眉，双花竞春芳。
<br>
<br>　　魏姝信郑袖，掩袂对怀王。一惑巧言子，朱颜成死伤。
<br>
<br>　　行将泣团扇，戚戚愁人肠。
<br>
<br>　　卷184_14  「观猎」李白
<br>
<br>　　太守耀清威，乘闲弄晚晖。江沙横猎骑，山火绕行围。
<br>
<br>　　箭逐云鸿落，鹰随月兔飞。不知白日暮，欢赏夜方归。
<br>
<br>　　卷184_15  「观胡人吹笛」李白
<br>
<br>　　胡人吹玉笛，一半是秦声。十月吴山晓，梅花落敬亭。
<br>
<br>　　愁闻出塞曲，泪满逐臣缨。却望长安道，空怀恋主情。
<br>
<br>　　卷184_16  「军行（一作从军行，一作行军）」李白
<br>
<br>　　骝马新跨白玉鞍，战罢沙场月色寒。
<br>
<br>　　城头铁鼓声犹震，匣里金刀血未干。
<br>
<br>　　卷184_17  「从军行」李白
<br>
<br>　　百战沙场碎铁衣，城南已合数重围。
<br>
<br>　　突营射杀呼延将，独领残兵千骑归。
<br>
<br>　　卷184_18  「平虏将军妻」李白
<br>
<br>　　平虏将军妇，入门二十年。君心自有悦，妾宠岂能专。
<br>
<br>　　出解床前帐，行吟道上篇。古人不唾井，莫忘昔缠绵。
<br>
<br>　　卷184_19  「春夜洛城闻笛」李白
<br>
<br>　　谁家玉笛暗飞声，散入春风满洛城。
<br>
<br>　　此夜曲中闻折柳，何人不起故园情。
<br>
<br>　　卷184_20  「嵩山采菖蒲者」李白
<br>
<br>　　神仙多古貌，双耳下垂肩。嵩岳逢汉武，疑是九疑仙。
<br>
<br>　　我来采菖蒲，服食可延年。言终忽不见，灭影入云烟。
<br>
<br>　　喻帝竟莫悟，终归茂陵田。
<br>
<br>　　卷184_21  「金陵听韩侍御吹笛」李白
<br>
<br>　　韩公吹玉笛，倜傥流英音。风吹绕钟山，万壑皆龙吟。
<br>
<br>　　王子停凤管，师襄掩瑶琴。馀韵度江去，天涯安可寻。
<br>
<br>　　卷184_22  「流夜郎闻T不预」李白
<br>
<br>　　北阙圣人歌太康，南冠君子窜遐荒。
<br>
<br>　　汉T闻奏钧天乐，愿得风吹到夜郎。
<br>
<br>　　卷184_23  「放后遇恩不沾」李白
<br>
<br>　　天作云与雷，霈然德泽开。东风日本至，白雉越裳来。
<br>
<br>　　独弃长沙国，三年未许回。何时入宣室，更问洛阳才。
<br>
<br>　　卷184_24  「宣城见杜鹃花（一作杜牧诗，题云《子规》）」李白
<br>
<br>　　蜀国曾闻子规鸟，宣城还见杜鹃花。
<br>
<br>　　一叫一回肠一断，三春三月忆三巴。
<br>
<br>　　卷184_25  「白田马上闻莺」李白
<br>
<br>　　黄鹂啄紫椹，五月鸣桑枝。我行不记日，误作阳春时。
<br>
<br>　　蚕老客未归，白田已缫丝。驱马又前去，扪心空自悲。
<br>
<br>　　卷184_26  「三五七言」李白
<br>
<br>　　秋风清，秋月明。落叶聚还散，寒鸦栖复惊。
<br>
<br>　　相思相见知何日，此时此夜难为情。
<br>
<br>　　卷184_27  「杂诗」李白
<br>
<br>　　白日与明月，昼夜尚不闲。况尔悠悠人，安得久世间。
<br>
<br>　　传闻海水上，乃有蓬莱山。玉树生绿叶，灵仙每登攀。
<br>
<br>　　一食驻玄发，再食留红颜。吾欲从此去，去之无时还。
<br>
<br>　　卷184_28  「寄远十一首」李白
<br>
<br>　　三鸟别王母，衔书来见过。肠断若剪弦，其如愁思何。
<br>
<br>　　遥知玉窗里，纤手弄云和。奏曲有深意，青松交女萝。
<br>
<br>　　写水山井中，同泉岂殊波。秦心与楚恨，皎皎为谁多。
<br>
<br>　　青楼何所在，乃在碧云中。宝镜挂秋水，罗衣轻春风。
<br>
<br>　　新妆坐落日，怅望金屏空。念此送短书，愿因双飞鸿。
<br>
<br>　　本作一行书，殷勤道相忆。一行复一行，满纸情何极。
<br>
<br>　　瑶台有黄鹤，为报青楼人。朱颜凋落尽，白发一何新。
<br>
<br>　　自知未应还，离居经三春。桃李今若为，当窗发光彩。
<br>
<br>　　莫使香风飘，留与红芳待。
<br>
<br>　　玉箸落春镜，坐愁湖阳水。闻与阴丽华，风烟接邻里。
<br>
<br>　　青春已复过，白日忽相催。但恐荷花晚，令人意已摧。
<br>
<br>　　相思不惜梦，日夜向阳台。
<br>
<br>　　远忆巫山阳，花明绿江暖。踌躇未得往，泪向南云满。
<br>
<br>　　春风复无情，吹我梦魂断。不见眼中人，天长音信短。
<br>
<br>　　阳台隔楚水，春草生黄河。相思无日夜，浩荡若流波。
<br>
<br>　　流波向海去，欲见终无因。遥将一点泪，远寄如花人。
<br>
<br>　　妾在舂陵东，君居汉江岛。一日望花光，往来成白道。
<br>
<br>　　一为云雨别，此地生秋草。秋草秋蛾飞，相思愁落晖。
<br>
<br>　　何由一相见，灭烛解罗衣。
<br>
<br>　　忆昨东园桃李红碧枝，与君此时初别离。金瓶落井无消息，
<br>
<br>　　令人行叹复坐思。坐思行叹成楚越，春风玉颜畏销歇。
<br>
<br>　　碧窗纷纷下落花，青楼寂寂空明月。两不见，但相思。
<br>
<br>　　空留锦字表心素，至今缄愁不忍窥。
<br>
<br>　　长短春草绿，缘阶如有情。卷施心独苦，抽却死还生。
<br>
<br>　　睹物知妾意，希君种后庭。闲时当采掇，念此莫相轻。
<br>
<br>　　鲁缟如玉霜，笔题月氏书。寄书白鹦鹉，西海慰离居。
<br>
<br>　　行数虽不多，字字有委曲。天末如见之，开缄泪相续。
<br>
<br>　　泪尽恨转深，千里同此心。相思千万里，一书值千金。
<br>
<br>　　爱君芙蓉婵娟之艳色，色可餐兮难再得。
<br>
<br>　　怜君冰玉清迥之明心，情不极兮意已深。
<br>
<br>　　朝共琅\之绮食，夜同鸳鸯之锦衾。恩情婉娈忽为别，
<br>
<br>　　使人莫错乱愁心。乱愁心，涕如雪。寒灯厌梦魂欲绝，
<br>
<br>　　觉来相思生白发。盈盈汉水若可越，可惜凌波步罗袜。
<br>
<br>　　美人美人兮归去来，莫作朝云暮雨兮飞阳台。
<br>
<br>　　卷184_29  「长信宫（一作长信怨）」李白
<br>
<br>　　月皎昭阳殿，霜清长信宫。天行乘玉辇，飞燕与君同。
<br>
<br>　　别有欢娱处，承恩乐未穷。谁怜团扇妾，独坐怨秋风。
<br>
<br>　　卷184_30  「长门怨二首」李白
<br>
<br>　　天回北斗挂西楼，金屋无人萤火流。
<br>
<br>　　月光欲到长门殿，别作深宫一段愁。
<br>
<br>　　桂殿长愁不记春，黄金四屋起秋尘。
<br>
<br>　　夜悬明镜青天上，独照长门宫里人。
<br>
<br>　　卷184_31  「春怨」李白
<br>
<br>　　白马金羁辽海东，罗帷绣被卧春风。
<br>
<br>　　落月低轩窥烛尽，飞花入户笑床空。
<br>
<br>　　卷184_32  「代赠远」李白
<br>
<br>　　妾本洛阳人，狂夫幽燕客。渴饮易水波，由来多感激。
<br>
<br>　　胡马西北驰，香i摇绿丝。鸣鞭从此去，逐虏荡边陲。
<br>
<br>　　昔去有好言，不言久离别。燕支多美女，走马轻风雪。
<br>
<br>　　见此不记人，恩情云雨绝。啼流玉箸尽，坐恨金闺切。
<br>
<br>　　织锦作短书，肠随回文结。相思欲有寄，恐君不见察。
<br>
<br>　　焚之扬其灰，手迹自此灭。
<br>
<br>　　卷184_33  「陌上赠美人（一作小放歌行）」李白
<br>
<br>　　骏马骄行踏落花，垂鞭直拂五云车。
<br>
<br>　　美人一笑褰珠箔，遥指红楼是妾家。
<br>
<br>　　卷184_34  「闺情」李白
<br>
<br>　　流水去绝国，浮云辞故关。水或恋前浦，云犹归旧山。
<br>
<br>　　恨君流沙去，弃妾渔阳间。玉箸夜垂流，双双落朱颜。
<br>
<br>　　黄鸟坐相悲，绿杨谁更攀。织锦心草草，挑灯泪斑斑。
<br>
<br>　　窥镜不自识，况乃狂夫还。
<br>
<br>　　卷184_35  「代别情人」李白
<br>
<br>　　清水本不动，桃花发岸傍。桃花弄水色，波荡摇春光。
<br>
<br>　　我悦子容艳，子倾我文章。风吹绿琴去，曲度紫鸳鸯。
<br>
<br>　　昔作一水鱼，今成两枝鸟。哀哀长鸡鸣，夜夜达五晓。
<br>
<br>　　起折相思树，归赠知寸心。覆水不可收，行云难重寻。
<br>
<br>　　天涯有度鸟，莫绝瑶华音。
<br>
<br>　　卷184_36  「代秋情」李白
<br>
<br>　　几日相别离，门前生t葵。寒蝉聒梧桐，日夕长鸣悲。
<br>
<br>　　白露湿萤火，清霜凌兔丝。空掩紫罗袂，长啼无尽时。
<br>
<br>　　卷184_37  「对酒」李白
<br>
<br>　　蒲萄酒，金叵罗，吴姬十五细马驮。青黛画眉红锦靴，
<br>
<br>　　道字不正娇唱歌。玳瑁筵中怀里醉，芙蓉帐底奈君何。
<br>
<br>　　卷184_38  「怨情」李白
<br>
<br>　　新人如花虽可宠，故人似玉由来重。花性飘扬不自持，
<br>
<br>　　玉心皎洁终不移。故人昔新今尚故，还见新人有故时。
<br>
<br>　　请看陈后黄金屋，寂寂珠帘生网丝。
<br>
<br>　　卷184_39  「湖边采莲妇」李白
<br>
<br>　　小姑织白，未解将人语。大嫂采芙蓉，溪湖千万重。
<br>
<br>　　长兄行不在，莫使外人逢。愿学秋胡妇，贞心比古松。
<br>
<br>　　卷184_40  「怨情」李白
<br>
<br>　　美人卷珠帘，深坐颦蛾眉。但见泪痕湿，不知心恨谁。
<br>
<br>　　卷184_41  「代寄情，楚词体」李白
<br>
<br>　　君不来兮，徒蓄怨积思而孤吟。云阳一去已远，
<br>
<br>　　隔巫山绿水之沉沉。留馀香兮染绣被，夜欲寝兮愁人心。
<br>
<br>　　朝驰余马于青楼，U若空而夷犹。浮云深兮不得语，
<br>
<br>　　却惆怅而怀忧。使青鸟兮衔书，恨独宿兮伤离居。
<br>
<br>　　何无情而雨绝，梦虽往而交疏。横流涕而长嗟，
<br>
<br>　　折芳洲之瑶华。送飞鸟以极目，怨夕阳之西斜。
<br>
<br>　　愿为连根同死之秋草，不作飞空之落花。
<br>
<br>　　卷184_42  「学古思边」李白
<br>
<br>　　衔悲上陇首，肠断不见君。流水若有情，幽哀从此分。
<br>
<br>　　苍茫愁边色，惆怅落日曛。山外接远天，天际复有云。
<br>
<br>　　白雁从中来，飞鸣苦难闻。足系一书札，寄言难离群。
<br>
<br>　　离群心断绝，十见花成雪。胡地无春晖，征人行不归。
<br>
<br>　　相思杳如梦，珠泪湿罗衣。
<br>
<br>　　卷184_43  「思边（一作春怨）」李白
<br>
<br>　　去年何时君别妾，南园绿草飞蝴蝶。今岁何时妾忆君，
<br>
<br>　　西山白雪暗晴云。玉关去此三千里，欲寄音书那可闻。
<br>
<br>　　卷184_44  「口号吴王美人半醉」李白
<br>
<br>　　风动荷花水殿香，姑苏台上宴吴王。
<br>
<br>　　西施醉舞娇无力，笑倚东窗白玉床。
<br>
<br>　　卷184_45  「代美人愁镜二首」李白
<br>
<br>　　明明金鹊镜，了了玉台前。拂拭交冰月，光辉何清圆。
<br>
<br>　　红颜老昨日，白发多去年。铅粉坐相误，照来空凄然。
<br>
<br>　　美人赠此盘龙之宝镜，烛我金缕之罗衣。时将红袖拂明月，
<br>
<br>　　为惜普照之馀晖。影中金鹊飞不灭，台下青鸾思独绝。
<br>
<br>　　稿砧一别若箭弦，去有日，来无年。狂风吹却妾心断，
<br>
<br>　　玉箸并堕菱花前。
<br>
<br>　　卷184_46  「赠段七娘」李白
<br>
<br>　　罗袜凌波生网尘，那能得计访情亲。
<br>
<br>　　千杯绿酒何辞醉，一面红妆恼杀人。
<br>
<br>　　卷184_47  「别内赴征三首」李白
<br>
<br>　　王命三征去未还，明朝离别出吴关。
<br>
<br>　　白玉高楼看不见，相思须上望夫山。
<br>
<br>　　出门妻子强牵衣，问我西行几日归。
<br>
<br>　　归时倘佩黄金印，莫学苏秦不下机。
<br>
<br>　　翡翠为楼金作梯，谁人独宿倚门啼。
<br>
<br>　　夜坐寒灯连晓月，行行泪尽楚关西。
<br>
<br>　　卷184_48  「秋浦寄内」李白
<br>
<br>　　我今寻阳去，辞家千里馀。结荷倦水宿，却寄大雷书。
<br>
<br>　　虽不同辛苦，怆离各自居。我自入秋浦，三年北信疏。
<br>
<br>　　红颜愁落尽，白发不能除。有客自梁苑，手携五色鱼。
<br>
<br>　　开鱼得锦字，归问我何如。江山虽道阻，意合不为殊。
<br>
<br>　　卷184_49  「自代内赠」李白
<br>
<br>　　宝刀截流水，无有断绝时。妾意逐君行，缠绵亦如之。
<br>
<br>　　别来门前草，秋巷春转碧。扫尽更还生，萋萋满行迹。
<br>
<br>　　鸣凤始相得，雄惊雌各飞。游云落何山，一往不见归。
<br>
<br>　　估客发大楼，知君在秋浦。梁苑空锦衾，阳台梦行雨。
<br>
<br>　　妾家三作相，失势去西秦。犹有旧歌管，凄清闻四邻。
<br>
<br>　　曲度入紫云，啼无眼中人。妾似井底桃，开花向谁笑。
<br>
<br>　　君如天上月，不肯一回照。窥镜不自识，别多憔悴深。
<br>
<br>　　安得秦吉了，为人道寸心。
<br>
<br>　　卷184_50  「秋浦感主人归燕寄内」李白
<br>
<br>　　霜凋楚关木，始知杀气严。寥寥金天廓，婉婉绿红潜。
<br>
<br>　　胡燕别主人，双双语前檐。三飞四回顾，欲去复相瞻。
<br>
<br>　　岂不恋华屋，终然谢珠帘。我不及此鸟，远行岁已淹。
<br>
<br>　　寄书道中叹，泪下不能缄。
<br>
<br>　　卷184_51  「送内寻庐山女道士李腾空二首」李白
<br>
<br>　　君寻腾空子，应到碧山家。水舂云母碓，风扫石楠花。
<br>
<br>　　若爱幽居好，相邀弄紫霞。
<br>
<br>　　多君相门女，学道爱神仙。素手掬青霭，罗衣曳紫烟。
<br>
<br>　　一往屏风叠，乘鸾著玉鞭。
<br>
<br>　　卷184_52  「赠内」李白
<br>
<br>　　三百六十日，日日醉如泥。虽为李白妇，何异太常妻。
<br>
<br>　　卷184_53  「在浔阳非所寄内」李白
<br>
<br>　　闻难知恸哭，行啼入府中。多君同蔡琰，流泪请曹公。
<br>
<br>　　知登吴章岭，昔与死无分。崎岖行石道，外折入青云。
<br>
<br>　　相见若悲叹，哀声那可闻。
<br>
<br>　　卷184_54  「南流夜郎寄内」李白
<br>
<br>　　夜郎天外怨离居，明月楼中音信疏。
<br>
<br>　　北雁春归看欲尽，南来不得豫章书。
<br>
<br>　　卷184_55  「越女词五首（越中书所见也）」李白
<br>
<br>　　长干吴儿女，眉目艳新月。屐上足如霜，不著鸦头袜。
<br>
<br>　　吴儿多白皙，好为荡舟剧。卖眼掷春心，折花调行客。
<br>
<br>　　耶溪采莲女，见客棹歌回。笑入荷花去，佯羞不出来。
<br>
<br>　　东阳素足女，会稽素舸郎。相看月未堕，白地断肝肠。
<br>
<br>　　镜湖水如月，耶溪女似雪。新妆荡新波，光景两奇绝。
<br>
<br>　　卷184_56  「浣纱石上女」李白
<br>
<br>　　玉面耶溪女，青娥红粉妆。一双金齿屐，两足白如霜。
<br>
<br>　　卷184_57  「示金陵子（一作金陵子词）」李白
<br>
<br>　　金陵城东谁家子，窃听琴声碧窗里。落花一片天上来，
<br>
<br>　　随人直渡西江水。楚歌吴语娇不成，似能未能最有情。
<br>
<br>　　谢公正要东山妓，携手林泉处处行。
<br>
<br>　　卷184_58  「出妓金陵子呈卢六四首」李白
<br>
<br>　　安石东山三十春，傲然携妓出风尘。
<br>
<br>　　楼中见我金陵子，何似阳台云雨人。
<br>
<br>　　南国新丰酒，东山小妓歌。对君君不乐，花月奈愁何。
<br>
<br>　　东道烟霞主，西江诗酒筵。相逢不觉醉，日堕历阳川。
<br>
<br>　　小妓金陵歌楚声，家僮丹砂学凤鸣。
<br>
<br>　　我亦为君饮清酒，君心不肯向人倾。
<br>
<br>　　卷184_59  「巴女词」李白
<br>
<br>　　巴水急如箭，巴船去若飞。十月三千里，郎行几岁归。
<br>
<br>　　卷184_60  「哭晁卿衡」李白
<br>
<br>　　日本晁卿辞帝都，征帆一片绕蓬壶。
<br>
<br>　　明月不归沉碧海，白云愁色满苍梧。
<br>
<br>　　卷184_61  「自溧水道哭王炎三首」李白
<br>
<br>　　白杨双行行，白马悲路傍。晨兴见晓月，更似发云阳。
<br>
<br>　　溧水通吴关，逝川去未央。故人万化尽，闭骨茅山冈。
<br>
<br>　　天上坠玉棺，泉中掩龙章。名飞日月上，义与风云翔。
<br>
<br>　　逸气竟莫展，英图俄夭伤。楚国一老人，来嗟龚胜亡。
<br>
<br>　　有言不可道，雪泣忆兰芳。
<br>
<br>　　王公希代宝，弃世一何早。吊死不及哀，殡宫已秋草。
<br>
<br>　　悲来欲脱剑，挂向何枝好。哭向茅山虽未摧，
<br>
<br>　　一生泪尽丹阳道。
<br>
<br>　　王家碧瑶树，一树忽先摧。海内故人泣，天涯吊鹤来。
<br>
<br>　　未成霖雨用，先失济川材。一罢广陵散，鸣琴更不开。
<br>
<br>　　卷184_62  「哭宣城善酿纪叟」李白
<br>
<br>　　纪叟黄泉里，还应酿老春。夜台无晓日，沽酒与何人。
<br>
<br>　　卷184_63  「宣城哭蒋征君华」李白
<br>
<br>　　敬亭埋玉树，知是蒋征君。安得相如草，空馀封禅文。
<br>
<br>　　池台空有月，词赋旧凌云。独挂延陵剑，千秋在古坟。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
