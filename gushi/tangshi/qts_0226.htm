<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百二十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百二十六
<br>
<br>　　卷226_1  「蜀相（诸葛亮祠在昭烈庙西）」杜甫
<br>
<br>　　丞相祠堂何处寻，锦官城外柏森森。映阶碧草自春色，
<br>
<br>　　隔叶黄鹂空好音。三顾频烦天下计，两朝开济老臣心。
<br>
<br>　　出师未捷身先死，长使英雄泪满襟。
<br>
<br>　　卷226_2  「卜居」杜甫
<br>
<br>　　浣花流水水西头，主人为卜林塘幽。已知出郭少尘事，
<br>
<br>　　更有澄江销客愁。无数蜻蜓齐上下，一双对沉浮。
<br>
<br>　　东行万里堪乘兴，须向山阴上小舟。
<br>
<br>　　卷226_3  「一室」杜甫
<br>
<br>　　一室他乡远，空林暮景悬。正愁闻塞笛，独立见江船。
<br>
<br>　　巴蜀来多病，荆蛮去几年。应同王粲宅，留井岘山前。
<br>
<br>　　卷226_4  「梅雨」杜甫
<br>
<br>　　南京西浦道，四月熟黄梅。湛湛长江去，冥冥细雨来。
<br>
<br>　　茅茨疏易湿，云雾密难开。竟日蛟龙喜，盘涡与岸回。
<br>
<br>　　卷226_5  「为农」杜甫
<br>
<br>　　锦里烟尘外，江村八九家。圆荷浮小叶，细麦落轻花。
<br>
<br>　　卜宅从兹老，为农去国赊。远惭句漏令，不得问丹砂。
<br>
<br>　　卷226_6  「有客（一作宾至）」杜甫
<br>
<br>　　幽栖地僻经过少，老病人扶再拜难。岂有文章惊海内，
<br>
<br>　　漫劳车马驻江干。竟日淹留佳客坐，百年粗粝腐儒餐。
<br>
<br>　　不嫌野外无供给，乘兴还来看药栏。
<br>
<br>　　卷226_7  「狂夫」杜甫
<br>
<br>　　万里桥西一草堂，百花潭水即沧浪。风含翠筱娟娟静，
<br>
<br>　　雨`红蕖冉冉香。厚禄故人书断绝，恒饥稚子色凄凉。
<br>
<br>　　欲填沟壑唯疏放，自笑狂夫老更狂。
<br>
<br>　　卷226_8  「宾至（一作有客）」杜甫
<br>
<br>　　患气经时久，临江卜宅新。喧卑方避俗，疏快颇宜人。
<br>
<br>　　有客过茅宇，呼儿正葛巾。自锄稀菜甲，小摘为情亲。
<br>
<br>　　卷226_9  「王十五司马弟出郭相访，兼遗营茅屋赀」杜甫
<br>
<br>　　客里何迁次，江边正寂寥。肯来寻一老，愁破是今朝。
<br>
<br>　　忧我营茅栋，携钱过野桥。他乡唯表弟，还往莫辞遥。
<br>
<br>　　卷226_10  「堂成」杜甫
<br>
<br>　　背郭堂成荫白茅，缘江路熟俯青郊。桤林碍日吟风叶，
<br>
<br>　　笼竹和烟滴露梢。暂止飞乌将数子，频来语燕定新巢。
<br>
<br>　　旁人错比扬雄宅，懒惰无心作解嘲。
<br>
<br>　　卷226_11  「田舍」杜甫
<br>
<br>　　田舍清江曲，柴门古道旁。草深迷市井，地僻懒衣裳。
<br>
<br>　　榉柳枝枝弱，枇杷树树香。鸬鹚西日照，晒翅满鱼梁。
<br>
<br>　　卷226_12  「进艇」杜甫
<br>
<br>　　南京久客耕南亩，北望伤神坐北窗。昼引老妻乘小艇，
<br>
<br>　　晴看稚子浴清江。俱飞蛱蝶元相逐，并蒂芙蓉本自双。
<br>
<br>　　茗饮蔗浆携所有，瓷罂无谢玉为缸。
<br>
<br>　　卷226_13  「西郊」杜甫
<br>
<br>　　时出碧鸡坊，西郊向草堂。市桥官柳细，江路野梅香。
<br>
<br>　　傍架齐书帙，看题减药囊。无人觉来往，疏懒意何长。
<br>
<br>　　卷226_14  「所思」杜甫
<br>
<br>　　苦忆荆州醉司马，谪官樽俎定常开。九江日落醒何处，
<br>
<br>　　一柱观头眠几回。可怜怀抱向人尽，欲问平安无使来。
<br>
<br>　　故凭锦水将双泪，好过瞿塘滟堆。
<br>
<br>　　卷226_15  「江村」杜甫
<br>
<br>　　清江一曲抱村流，长夏江村事事幽。自去自来堂上燕，
<br>
<br>　　相亲相近水中鸥。老妻画纸为棋局，稚子敲针作钓钩。
<br>
<br>　　多病所须唯药物，微躯此外更何求。
<br>
<br>　　卷226_16  「江涨」杜甫
<br>
<br>　　江涨柴门外，儿童报急流。下床高数尺，倚杖没中洲。
<br>
<br>　　细动迎风燕，轻摇逐浪鸥。渔人萦小楫，容易拔船头。
<br>
<br>　　卷226_17  「野老」杜甫
<br>
<br>　　野老篱前江岸回，柴门不正逐江开。渔人网集澄潭下，
<br>
<br>　　贾客船随返照来。长路关心悲剑阁，片云何意傍琴台。
<br>
<br>　　王师未报收东郡，城阙秋生画角哀。
<br>
<br>　　卷226_18  「云山」杜甫
<br>
<br>　　京洛云山外，音书静不来。神交作赋客，力尽望乡台。
<br>
<br>　　衰疾江边卧，亲朋日暮回。白鸥元水宿，何事有馀哀。
<br>
<br>　　卷226_19  「遣兴」杜甫
<br>
<br>　　干戈犹未定，弟妹各何之。拭泪沾襟血，梳头满面丝。
<br>
<br>　　地卑荒野大，天远暮江迟。衰疾那能久，应无见汝时。
<br>
<br>　　卷226_20  「北邻」杜甫
<br>
<br>　　明府岂辞满，藏身方告劳。青钱买野竹，白帻岸江皋。
<br>
<br>　　爱酒晋山简，能诗何水曹。时来访老疾，步训脚钶铩
<br>
<br>　　卷226_21  「南邻」杜甫
<br>
<br>　　锦里先生乌角巾，园收芋粟不全贫。惯看宾客儿童喜，
<br>
<br>　　得食阶除鸟雀驯。秋水才深四五尺，野航恰受两三人。
<br>
<br>　　白沙翠竹江村暮，相对柴门月色新。
<br>
<br>　　卷226_22  「出郭」杜甫
<br>
<br>　　霜露晚凄凄，高天逐望低。远烟盐井上，斜景雪峰西。
<br>
<br>　　故国犹兵马，他乡亦鼓鼙。江城今夜客，还与旧乌啼。
<br>
<br>　　卷226_23  「过南邻朱山人水亭」杜甫
<br>
<br>　　相近竹参差，相过人不知。幽花欹满树，小水细通池。
<br>
<br>　　归客村非远，残樽席更移。看君多道气，从此数追随。
<br>
<br>　　卷226_24  「恨别」杜甫
<br>
<br>　　洛城一别四千里，胡骑长驱五六年。草木变衰行剑外，
<br>
<br>　　兵戈阻绝老江边。思家步月清宵立，忆弟看云白日眠。
<br>
<br>　　闻道河阳近乘胜，司徒急为破幽燕。
<br>
<br>　　卷226_25  「寄贺兰」杜甫
<br>
<br>　　朝野欢娱后，乾坤震荡中。相随万里日，总作白头翁。
<br>
<br>　　岁晚仍分袂，江边更转蓬。勿云俱异域，饮啄几回同。
<br>
<br>　　卷226_26  「寄杨五桂州谭（因州参军段子之任）」杜甫
<br>
<br>　　五岭皆炎热，宜人独桂林。梅花万里外，雪片一冬深。
<br>
<br>　　闻此宽相忆，为邦复好音。江边送孙楚，远附白头吟。
<br>
<br>　　卷226_27  「逢唐兴刘主簿弟」杜甫
<br>
<br>　　分手开元末，连年绝尺书。江山且相见，戎马未安居。
<br>
<br>　　剑外官人冷，关中驿骑疏。轻舟下吴会，主簿意何如。
<br>
<br>　　卷226_28  「和裴迪登新津寺寄王侍郎」杜甫
<br>
<br>　　何限倚山木，吟诗秋叶黄。蝉声集古寺，鸟影度寒塘。
<br>
<br>　　风物悲游子，登临忆侍郎。老夫贪佛日，随意宿僧房。
<br>
<br>　　卷226_29  「敬简王明府（甫尝为唐兴县宰王潜作客馆记疑即王明府）」杜甫
<br>
<br>　　叶县郎官宰，周南太史公。神仙才有数，流落意无穷。
<br>
<br>　　骥病思偏秣，鹰愁怕苦笼。看君用高义，耻与万人同。
<br>
<br>　　卷226_30  「重简王明府」杜甫
<br>
<br>　　甲子西南异，冬来只薄寒。江云何夜尽，蜀雨几时干。
<br>
<br>　　行李须相问，穷愁岂有宽。君听鸿雁响，恐致稻粱难。
<br>
<br>　　卷226_31  「建都十二韵」杜甫
<br>
<br>　　苍生未苏息，胡马半乾坤。议在云台上，谁扶黄屋尊。
<br>
<br>　　建都分魏阙，下韶辟荆门。恐失东人望，其如西极存。
<br>
<br>　　时危当雪耻，计大岂轻论。虽倚三阶正，终愁万国翻。
<br>
<br>　　牵裾恨不死，漏网荷殊恩。永负汉庭哭，遥怜湘水魂。
<br>
<br>　　穷冬客江剑，随事有田园。风断青蒲节，霜埋翠竹根。
<br>
<br>　　衣冠空穰穰，关辅久昏昏。愿枉长安日，光辉照北原。
<br>
<br>　　卷226_32  「岁暮」杜甫
<br>
<br>　　岁暮远为客，边隅还用兵。烟尘犯雪岭，鼓角动江城。
<br>
<br>　　天地日流血，朝廷谁请缨。济时敢爱死，寂寞壮心惊。
<br>
<br>　　卷226_33  「和裴迪登蜀州东亭送客逢早梅相忆见寄」杜甫
<br>
<br>　　东阁官梅动诗兴，还如何逊在扬州。此时对雪遥相忆，
<br>
<br>　　送客逢春可自由。幸不折来伤岁暮，若为看去乱乡愁。
<br>
<br>　　江边一树垂垂发，朝夕催人自白头。
<br>
<br>　　卷226_34  「寄赠王十将军承俊」杜甫
<br>
<br>　　将军胆气雄，臂悬两角弓。缠结青骢马，出入锦城中。
<br>
<br>　　时危未授钺，势屈难为功。宾客满堂上，何人高义同。
<br>
<br>　　卷226_35  「暮登四安寺钟楼寄裴十（迪）」杜甫
<br>
<br>　　暮倚高楼对雪峰，僧来不语自鸣钟。孤城返照红将敛，
<br>
<br>　　近市浮烟翠且重。多病独愁常阒寂，故人相见未从容。
<br>
<br>　　知君苦思缘诗瘦，大向交游万事慵。
<br>
<br>　　卷226_36  「散愁二首」杜甫
<br>
<br>　　久客宜旋旆，兴王未息戈。蜀星阴见少，江雨夜闻多。
<br>
<br>　　百万传深入，寰区望匪它。司徒下燕赵，收取旧山河。
<br>
<br>　　闻道并州镇，尚书训士齐。几时通蓟北，当日报关西。
<br>
<br>　　恋阙丹心破，沾衣皓首啼。老魂招不得，归路恐长迷。
<br>
<br>　　卷226_37  「奉酬李都督表丈早春作」杜甫
<br>
<br>　　力疾坐清晓，来时悲早春。转添愁伴客，更觉老随人。
<br>
<br>　　红入桃花嫩，青归柳叶新。望乡应未已，四海尚风尘。
<br>
<br>　　卷226_38  「客至（喜崔明府相过）」杜甫
<br>
<br>　　舍南舍北皆春水，但见群鸥日日来。花径不曾缘客扫，
<br>
<br>　　蓬门今始为君开。盘餐市远无兼味，樽酒家贫只旧醅。
<br>
<br>　　肯与邻翁相对饮，隔篱呼取尽馀杯。
<br>
<br>　　卷226_39  「遣意二首」杜甫
<br>
<br>　　啭枝黄鸟近，泛渚白鸥轻。一径野花落，孤村春水生。
<br>
<br>　　衰年催酿黍，细雨更移橙。渐喜交游绝，幽居不用名。
<br>
<br>　　檐影微微落，津流脉脉斜。野船明细火，宿雁聚圆沙。
<br>
<br>　　云掩初弦月，香传小树花。邻人有美酒，稚子夜能赊。
<br>
<br>　　卷226_40  「漫成二首」杜甫
<br>
<br>　　野日荒荒白，春流泯泯清。渚蒲随地有，村径逐门成。
<br>
<br>　　只作披衣惯，常从漉酒生。眼前无俗物，多病也身轻。
<br>
<br>　　江皋已仲春，花下复清晨。仰面贪看鸟，回头错应人。
<br>
<br>　　读书难字过，对酒满壶频。近识峨眉老，知予懒是真。
<br>
<br>　　卷226_41  「春夜喜雨」杜甫
<br>
<br>　　好雨知时节，当春乃发生。随风潜入夜，润物细无声。
<br>
<br>　　野径云俱黑，江船火独明。晓看红湿处，花重锦官城。
<br>
<br>　　卷226_42  「春水」杜甫
<br>
<br>　　三月桃花浪，江流复旧痕。朝来没沙尾，碧色动柴门。
<br>
<br>　　接缕垂芳饵，连筒灌小园。已添无数鸟，争浴故相喧。
<br>
<br>　　卷226_43  「春水生二绝」杜甫
<br>
<br>　　二月六夜春水生，门前小滩浑欲平。
<br>
<br>　　鸬鹚莫漫喜，吾与汝曹俱眼明。
<br>
<br>　　一夜水高二尺强，数日不可更禁当。
<br>
<br>　　南市津头有船卖，无钱即买系篱旁。
<br>
<br>　　卷226_44  「江亭」杜甫
<br>
<br>　　坦腹江亭暖，长吟野望时。水流心不竞，云在意俱迟。
<br>
<br>　　寂寂春将晚，欣欣物自私。故林归未得，排闷强裁诗。
<br>
<br>　　卷226_45  「村夜」杜甫
<br>
<br>　　萧萧风色暮，江头人不行。村舂雨外急，邻火夜深明。
<br>
<br>　　胡羯何多难，渔樵寄此生。中原有兄弟，万里正含情。
<br>
<br>　　卷226_46  「早起」杜甫
<br>
<br>　　春来常早起，幽事颇相关。帖石防P岸，开林出远山。
<br>
<br>　　一丘藏曲折，缓步有跻攀。童仆来城市，瓶中得酒还。
<br>
<br>　　卷226_47  「可惜」杜甫
<br>
<br>　　花飞有底急，老去愿春迟。可惜欢娱地，都非少壮时。
<br>
<br>　　宽心应是酒，遣兴莫过诗。此意陶潜解，吾生后汝期。
<br>
<br>　　卷226_48  「落日」杜甫
<br>
<br>　　落日在帘钩，溪边春事幽。芳菲缘岸圃，樵爨倚滩舟。
<br>
<br>　　雀争枝坠，飞虫满院游。浊醪谁造汝，一酌散千忧。
<br>
<br>　　卷226_49  「独酌」杜甫
<br>
<br>　　步屦深林晚，开樽独酌迟。仰蜂黏落絮，行蚁上枯梨。
<br>
<br>　　薄劣惭真隐，幽偏得自怡。本无轩冕意，不是傲当时。
<br>
<br>　　卷226_50  「徐步」杜甫
<br>
<br>　　整履步青芜，荒庭日欲晡。芹泥随燕觜，花蕊上蜂须。
<br>
<br>　　把酒从衣湿，吟诗信杖扶。敢论才见忌，实有醉如愚。
<br>
<br>　　卷226_51  「寒食」杜甫
<br>
<br>　　寒食江村路，风花高下飞。汀烟轻冉冉，竹日静晖晖。
<br>
<br>　　田父要皆去，邻家闹不违。地偏相识尽，鸡犬亦忘归。
<br>
<br>　　卷226_52  「高楠」杜甫
<br>
<br>　　楠树色冥冥，江边一盖青。近根开药圃，接叶制茅亭。
<br>
<br>　　落景阴犹合，微风韵可听。寻常绝醉困，卧此片时醒。
<br>
<br>　　卷226_53  「恶树」杜甫
<br>
<br>　　独绕虚斋径，常持小斧柯。幽阴成颇杂，恶木剪还多。
<br>
<br>　　枸杞因吾有，鸡栖奈汝何。方知不材者，生长漫婆娑。
<br>
<br>　　卷226_54  「石镜」杜甫
<br>
<br>　　蜀王将此镜，送死置空山。冥寞怜香骨，提携近玉颜。
<br>
<br>　　众妃无复叹，千骑亦虚还。独有伤心石，埋轮月宇间。
<br>
<br>　　卷226_55  「琴台（司马相如宅在州西笮桥，北有琴台）」杜甫
<br>
<br>　　茂陵多病后，尚爱卓文君。酒肆人间世，琴台日暮云。
<br>
<br>　　野花留宝靥，蔓草见罗裙。归凤求皇意，寥寥不复闻。
<br>
<br>　　卷226_56  「闻斛斯六官未归」杜甫
<br>
<br>　　故人南郡去，去索作碑钱。本卖文为活，翻令室倒悬。
<br>
<br>　　荆扉深蔓草，土锉冷疏烟。老罢休无赖，归来省醉眠。
<br>
<br>　　卷226_57  「游修觉寺」杜甫
<br>
<br>　　野寺江天豁，山扉花竹幽。诗应有神助，吾得及春游。
<br>
<br>　　径石相萦带，川云自去留。禅枝宿众鸟，漂转暮归愁。
<br>
<br>　　卷226_58  「后游」杜甫
<br>
<br>　　寺忆新游处，桥怜再渡时。江山如有待，花柳更无私。
<br>
<br>　　野润烟光薄，沙暄日色迟。客愁全为减，舍此复何之。
<br>
<br>　　卷226_59  「题新津北桥楼（得郊字）」杜甫
<br>
<br>　　望极春城上，开筵近鸟巢。白花檐外朵，青柳槛前梢。
<br>
<br>　　池水观为政，厨烟觉远庖。西川供客眼，唯有此江郊。
<br>
<br>　　卷226_60  「江涨」杜甫
<br>
<br>　　江发蛮夷涨，山添雨雪流。大声吹地转，高浪蹴天浮。
<br>
<br>　　鱼鳖为人得，蛟龙不自谋。轻帆好去便，吾道付沧洲。
<br>
<br>　　卷226_61  「晚晴」杜甫
<br>
<br>　　村晚惊风度，庭幽过雨沾。夕阳薰细草，江色映疏帘。
<br>
<br>　　书乱谁能帙，怀干可自添。时闻有馀论，未怪老夫潜。
<br>
<br>　　卷226_62  「朝雨」杜甫
<br>
<br>　　凉气晚萧萧，江云乱眼飘。风鸳藏近渚，雨燕集深条。
<br>
<br>　　黄绮终辞汉，巢由不见尧。草堂樽酒在，幸得过清朝。
<br>
<br>　　卷226_63  「江上值水如海势，聊短述」杜甫
<br>
<br>　　为人性僻耽佳句，语不惊人死不休。老去诗篇浑漫兴，
<br>
<br>　　春来花鸟莫深愁。新添水槛供垂钓，故著浮槎替入舟。
<br>
<br>　　焉得思如陶谢手，令渠述作与同游。
<br>
<br>　　卷226_64  「送裴五赴东川」杜甫
<br>
<br>　　故人亦流落，高义动乾坤。何日通燕塞，相看老蜀门。
<br>
<br>　　东行应暂别，北望苦销魂。凛凛悲秋意，非君谁与论。
<br>
<br>　　卷226_65  「赴青城县出成都，寄陶、王二少尹」杜甫
<br>
<br>　　老耻妻孥笑，贫嗟出入劳。客情投异县，诗态忆吾曹。
<br>
<br>　　东郭沧江合，西山白雪高。文章差底病，回首兴滔滔。
<br>
<br>　　卷226_66  「因崔五侍御寄高彭州（m）」杜甫
<br>
<br>　　百年已过半，秋至转饥寒。为问彭州牧，何时救急难。
<br>
<br>　　卷226_67  「野望因过常少仙」杜甫
<br>
<br>　　野桥齐度马，秋望转悠哉。竹覆青城合，江从灌口来。
<br>
<br>　　入村樵径引，尝果栗皱开。落尽高天日，幽人未遣回。
<br>
<br>　　卷226_68  「寄杜位（位京中宅近西曲江，诗尾有述）」杜甫
<br>
<br>　　近闻宽法离新州，想见怀归尚百忧。逐客虽皆万里去，
<br>
<br>　　悲君已是十年流。干戈况复尘随眼，鬓发还应雪满头。
<br>
<br>　　玉垒题书心绪乱，何时更得曲江游。
<br>
<br>　　卷226_69  「奉简高三十五使君」杜甫
<br>
<br>　　当代论才子，如公复几人。骅骝开道路，鹰隼出风尘。
<br>
<br>　　行色秋将晚，交情老更亲。天涯喜相见，披豁对吾真。
<br>
<br>　　卷226_70  「送韩十四江东觐省」杜甫
<br>
<br>　　兵戈不见老莱衣，叹息人间万事非。我已无家寻弟妹，
<br>
<br>　　君今何处访庭闱。黄牛峡静滩声转，白马江寒树影稀。
<br>
<br>　　此别应须各努力，故乡犹恐未同归。
<br>
<br>　　卷226_71  「酬高使君相赠」杜甫
<br>
<br>　　古寺僧牢落，空房客寓居。故人供禄米，邻舍与园蔬。
<br>
<br>　　双树容听法，三车肯载书。草玄吾岂敢，赋或似相如。
<br>
<br>　　卷226_72  「草堂即事」杜甫
<br>
<br>　　荒村建子月，独树老夫家。雾里江船渡，风前径竹斜。
<br>
<br>　　寒鱼依密藻，宿鹭起圆沙。蜀酒禁愁得，无钱何处赊。
<br>
<br>　　卷226_73  「魏十四侍御就弊庐相别」杜甫
<br>
<br>　　有客骑骢马，江边问草堂。远寻留药价，惜别到文场。
<br>
<br>　　入幕旌旗动，归轩锦绣香。时应念衰疾，书疏及沧浪。
<br>
<br>　　卷226_74  「徐九少尹见过」杜甫
<br>
<br>　　晚景孤村僻，行军数骑来。交新徒有喜，礼厚愧无才。
<br>
<br>　　赏静怜云竹，忘归步月台。何当看花蕊，欲发照江梅。
<br>
<br>　　卷226_75  「范二员外邈、吴十侍御郁特枉驾阙展待，聊寄此」杜甫
<br>
<br>　　暂往比邻去，空闻二妙归。幽栖诚简略，衰白已光辉。
<br>
<br>　　野外贫家远，村中好客稀。论文或不愧，肯重款柴扉。
<br>
<br>　　卷226_76  「王十七侍御抡许携酒至草堂奉寄…请邀高三十五使君同到」杜甫
<br>
<br>　　老夫卧稳朝慵起，白屋寒多暖始开。江鹳巧当幽径浴，
<br>
<br>　　邻鸡还过短墙来。绣衣屡许携家酝，皂盖能忘折野梅。
<br>
<br>　　戏假霜威促山简，须成一醉习池回。
<br>
<br>　　卷226_77  「王竟携酒，高亦同过，共用寒字」杜甫
<br>
<br>　　卧病荒郊远，通行小径难。故人能领客，携酒重相看。
<br>
<br>　　自愧无鲑菜，空烦卸马鞍。移樽劝山简，头白恐风寒。
<br>
<br>　　卷226_78  「陪李七司马皂江上观造竹桥即日成往来之…简李公二首」杜甫
<br>
<br>　　伐竹为桥结构同，褰裳不涉往来通。天寒白鹤归华表，
<br>
<br>　　日落青龙见水中。顾我老非题柱客，知君才是济川功。
<br>
<br>　　合欢却笑千年事，驱石何时到海东。
<br>
<br>　　把烛成桥夜，回舟坐客时。天高云去尽，江迥月来迟。
<br>
<br>　　衰谢多扶病，招邀屡有期。异方乘此兴，乐罢不无悲。
<br>
<br>　　卷226_79  「李司马桥了承高使君自成都回」杜甫
<br>
<br>　　向来江上手纷纷，三日成功事出群。
<br>
<br>　　已传童子骑青竹，总拟桥东待使君。
<br>
<br>　　卷226_80  「少年行二首」杜甫
<br>
<br>　　莫笑田家老瓦盆，自从盛酒长儿孙。
<br>
<br>　　倾银注瓦惊人眼，共醉终同卧竹根。
<br>
<br>　　巢燕养雏浑去尽，江花结子已无多。
<br>
<br>　　黄衫年少来宜数，不见堂前东逝波。
<br>
<br>　　卷226_81  「野人送朱樱」杜甫
<br>
<br>　　西蜀樱桃也自红，野人相赠满筠笼。数回细写愁仍破，
<br>
<br>　　万颗匀圆讶许同。忆昨赐沾门下省，退朝擎出大明宫。
<br>
<br>　　金盘玉箸无消息，此日尝新任转蓬。
<br>
<br>　　卷226_82  「即事」杜甫
<br>
<br>　　百宝装腰带，真珠络臂鞲。笑时花近眼，舞罢锦缠头。
<br>
<br>　　卷226_83  「赠花卿」杜甫
<br>
<br>　　锦城丝管日纷纷，半入江风半入云。
<br>
<br>　　此曲只应天上有，人间能得几回闻。
<br>
<br>　　卷226_84  「少年行」杜甫
<br>
<br>　　马上谁家薄媚郎，临阶下马坐人床。
<br>
<br>　　不通姓字粗豪甚，指点银瓶索酒尝。
<br>
<br>　　卷226_85  「观李固请司马弟山水图三首」杜甫
<br>
<br>　　简易高人意，匡床竹火炉。寒天留远客，碧海挂新图。
<br>
<br>　　虽对连山好，贪看绝岛孤。群仙不愁思，冉冉下蓬壶。
<br>
<br>　　方丈浑连水，天台总映云。人间长见画，老去恨空闻。
<br>
<br>　　范蠡舟偏小，王乔鹤不群。此生随万物，何路出尘氛。
<br>
<br>　　高浪垂翻屋，崩崖欲压床。野桥分子细，沙岸绕微茫。
<br>
<br>　　红浸珊瑚短，青悬薜荔长。浮查并坐得，仙老暂相将。
<br>
<br>　　卷226_86  「题桃树」杜甫
<br>
<br>　　小径升堂旧不斜，五株桃树亦从遮。高秋总喂贫人实，
<br>
<br>　　来岁还舒满眼花。帘户每宜通乳燕，儿童莫信打慈鸦。
<br>
<br>　　寡妻群盗非今日，天下车书正一家。
<br>
<br>　　卷226_87  「萧八明府堤处觅桃栽」杜甫
<br>
<br>　　奉乞桃栽一百根，春前为送浣花村。
<br>
<br>　　河阳县里虽无数，濯锦江边未满园。
<br>
<br>　　卷226_88  「从韦二明府续处觅绵竹」杜甫
<br>
<br>　　华轩蔼蔼他年到，绵竹亭亭出县高。
<br>
<br>　　江上舍前无此物，幸分苍翠拂波涛。
<br>
<br>　　卷226_89  「凭何十一少府邕觅桤木栽」杜甫
<br>
<br>　　草堂堑西无树林，非子谁复见幽心。
<br>
<br>　　饱闻桤木三年大，与致溪边十亩阴。
<br>
<br>　　卷226_90  「凭韦少府班觅松树子」杜甫
<br>
<br>　　落落出群非榉柳，青青不朽岂杨梅。
<br>
<br>　　欲存老盖千年意，为觅霜根数寸栽。
<br>
<br>　　卷226_91  「又于韦处乞大邑瓷碗」杜甫
<br>
<br>　　大邑烧瓷轻且坚，扣如哀玉锦城传。
<br>
<br>　　君家白碗胜霜雪，急送茅斋也可怜。
<br>
<br>　　卷226_92  「诣徐卿觅果栽」杜甫
<br>
<br>　　草堂少花今欲栽，不问绿李与黄梅。
<br>
<br>　　石笋街中却归去，果园坊里为求来。
<br>
<br>　　卷226_93  「赠别何邕」杜甫
<br>
<br>　　生死论交地，何由见一人。悲君随燕雀，薄宦走风尘。
<br>
<br>　　绵谷元通汉，沱江不向秦。五陵花满眼，传语故乡春。
<br>
<br>　　卷226_94  「赠别郑炼赴襄阳」杜甫
<br>
<br>　　戎马交驰际，柴门老病身。把君诗过日，念此别惊神。
<br>
<br>　　地阔峨眉晚，天高岘首春。为于耆旧内，试觅姓庞人。
<br>
<br>　　卷226_95  「重赠郑炼」杜甫
<br>
<br>　　郑子将行罢使臣，囊无一物献尊亲。
<br>
<br>　　江山路远羁离日，裘马谁为感激人。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
