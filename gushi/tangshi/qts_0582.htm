<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百八十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百八十二
<br>
<br>　　卷582_1  「寄山中人」温庭筠
<br>
<br>　　月中一双鹤，石上千尺松。素琴入爽籁，山酒和春容。
<br>
<br>　　幽瀑有时断，片云无所从。何事苏门生，携手东南峰。
<br>
<br>　　卷582_2  「送淮阴孙令之官」温庭筠
<br>
<br>　　隋堤杨柳烟，孤棹正悠然。萧寺通淮戍，芜城枕楚肌
<br>
<br>　　鱼盐桥上市，灯火雨中船。故老青葭岸，先知i7子贤。
<br>
<br>　　卷582_3  「宿辉公精舍」温庭筠
<br>
<br>　　禅房无外物，清话此宵同。林彩水烟里，涧声山月中。
<br>
<br>　　橡霜诸壑霁，杉火一炉空。拥褐寒更彻，心知觉路通。
<br>
<br>　　卷582_4  「旅泊新津却寄一二知己」温庭筠
<br>
<br>　　维舟息行役，霁景近江村。并起别离恨，似闻歌吹喧。
<br>
<br>　　高林月初上，远水雾犹昏。王粲平生感，登临几断魂。
<br>
<br>　　卷582_5  「赠僧云栖」温庭筠
<br>
<br>　　麈尾与筇杖，几年离石坛。梵馀林雪厚，棋罢岳钟残。
<br>
<br>　　开卷喜先悟，漱瓶知早寒。衡阳寺前雁，今日到长安。
<br>
<br>　　卷582_6  「雪夜与友生同宿晓寄近邻」温庭筠
<br>
<br>　　闭门群动息，积雪透疏林。有客寒方觉，无声晓已深。
<br>
<br>　　正繁闻近雁，并落起栖禽。寂寞寒塘路，怜君独阻寻。
<br>
<br>　　卷582_7  「题造微禅师院」温庭筠
<br>
<br>　　夜香闻偈后，岑寂掩双扉。照竹灯和雪，看松月到衣。
<br>
<br>　　草堂疏磬断，江寺故人稀。唯忆湘南雨，春风独鸟归。
<br>
<br>　　卷582_8  「正见寺晓别生公」温庭筠
<br>
<br>　　清晓盥秋水，高窗留夕阴。初阳到古寺，宿鸟起寒林。
<br>
<br>　　香火有良愿，宦名非素心。灵山缘未绝，他日重来寻。
<br>
<br>　　卷582_9  「旅次盱眙县」温庭筠
<br>
<br>　　离离麦擢芒，楚客意偏伤。波上旅愁起，天边归路长。
<br>
<br>　　孤桡投楚驿，残月在淮樯。外杜三千里，谁人数雁行。
<br>
<br>　　卷582_10  「郊别墅寄所知」温庭筠
<br>
<br>　　持颐望平绿，万景集所思。南塘遇新雨，百草生容姿。
<br>
<br>　　幽鸟不相识，美人如何期。徒然委摇荡，惆怅春风时。
<br>
<br>　　卷582_11  「京兆公池上作」温庭筠
<br>
<br>　　稻香山色叠，平野接荒陂。莲折舟行远，萍多钓下迟。
<br>
<br>　　坏堤泉落处，凉簟雨来时。京口兵堪用，何因入梦思。
<br>
<br>　　卷582_12  「卢氏池上遇雨赠同游者」温庭筠
<br>
<br>　　簟翻凉气集，溪上润残棋。萍皱风来后，荷喧雨到时。
<br>
<br>　　寂寥闲望久，飘洒独归迟。无限松江恨，烦君解钓丝。
<br>
<br>　　卷582_13  「题薛昌之所居」温庭筠
<br>
<br>　　所得乃清旷，寂寥常掩关。独来春尚在，相得暮方还。
<br>
<br>　　花白风露晚，柳青街陌闲。翠微应有雪，窗外见南山。
<br>
<br>　　卷582_14  「东归有怀」温庭筠
<br>
<br>　　晴川通野陂，此地昔伤离。一去迹常在，独来心自知。
<br>
<br>　　鹭眠茭叶折，鱼静蓼花垂。无限高秋泪，扁舟极路岐。
<br>
<br>　　卷582_15  「休浣日西掖谒所知」温庭筠
<br>
<br>　　赤墀高阁自从容，玉女窗扉报曙钟。日丽九门青锁闼，
<br>
<br>　　雨晴双阙翠微峰。毫端蕙露滋仙草，琴上薰风入禁松。
<br>
<br>　　荀令凤池春婉娩，好将馀润变鱼龙。
<br>
<br>　　卷582_16  「博山」温庭筠
<br>
<br>　　博山香重欲成云，锦段机丝妒鄂君。粉蝶团飞花转影，
<br>
<br>　　彩鸳双泳水生纹。青楼二月春将半，碧瓦千家日未曛。
<br>
<br>　　见说杨朱无限泪，岂能空为路岐分。
<br>
<br>　　卷582_17  「送卢处士游吴越」温庭筠
<br>
<br>　　羡君东去见残梅，唯有王孙独未回。吴苑夕阳明古堞，
<br>
<br>　　越宫春草上高台。波生野水雁初下，风满驿楼潮欲来。
<br>
<br>　　试逐渔舟看雪浪，几多江燕荇花开。
<br>
<br>　　卷582_18  「过新丰」温庭筠
<br>
<br>　　一剑乘时帝业成，沛中乡里到咸京。寰区已作皇居贵，
<br>
<br>　　风月犹含白社情。泗水旧亭春草遍，千门遗瓦古苔生。
<br>
<br>　　至今留得离家恨，鸡犬相闻落照明。
<br>
<br>　　卷582_19  「过潼关」温庭筠
<br>
<br>　　地形盘屈带河流，景气澄明是胜游。十里晓鸡关树暗，
<br>
<br>　　一行寒雁陇云愁。片时无事溪泉好，尽日凝眸岳色秋。
<br>
<br>　　麈尾角巾应旷望，更嗟芳霭隔秦楼。
<br>
<br>　　卷582_20  「题西平王旧赐屏风」温庭筠
<br>
<br>　　曾向金扉玉砌来，百花鲜湿隔尘埃。披香殿下樱桃熟，
<br>
<br>　　结绮楼前芍药开。朱鹭已随新卤簿，黄鹂犹湿旧池台。
<br>
<br>　　世间刚有东流水，一送恩波更不回。
<br>
<br>　　卷582_21  「河中陪帅游亭（一作陪河中节度使游河亭）」温庭筠
<br>
<br>　　倚阑愁立独徘徊，欲赋惭非宋玉才。满座山光摇剑戟，
<br>
<br>　　绕城波色动楼台。鸟飞天外斜阳尽，人过桥心倒影来。
<br>
<br>　　添得五湖多少恨，柳花飘荡似寒梅。
<br>
<br>　　卷582_22  「和赵嘏题岳寺」温庭筠
<br>
<br>　　疏钟细响乱鸣泉，客省高临似水天。岚翠暗来空觉润，
<br>
<br>　　涧茶馀爽不成眠。越僧寒立孤灯外，岳月秋当万木前。
<br>
<br>　　张邴宦情何太薄，远公窗外有池莲。
<br>
<br>　　卷582_23  「苏武庙」温庭筠
<br>
<br>　　苏武魂销汉使前，古祠高树两茫然。云边雁断胡天月，
<br>
<br>　　陇上羊归塞草烟。回日楼台非甲帐，去时冠剑是丁年。
<br>
<br>　　茂陵不见封侯印，空向秋波哭逝川。
<br>
<br>　　卷582_24  「送客偶作」温庭筠
<br>
<br>　　石路荒凉接野蒿，西风吹马利如刀。小桥连驿杨柳晚，
<br>
<br>　　废寺入门禾黍高。鸡犬夕阳喧县市，凫p秋水曝城壕。
<br>
<br>　　故山有梦不归去，官树陌尘何太劳。
<br>
<br>　　卷582_25  「寒食前有怀」温庭筠
<br>
<br>　　万物鲜华雨乍晴，春寒寂历近清明。残芳荏苒双飞蝶，
<br>
<br>　　晓睡朦胧百啭莺。旧侣不归成独酌，故园虽在有谁耕。
<br>
<br>　　悠然更起严滩恨，一宿东风蕙草生。
<br>
<br>　　卷582_26  「宿云际寺」温庭筠
<br>
<br>　　白盖微云一径深，东峰弟子远相寻。苍苔路熟僧归寺，
<br>
<br>　　红叶声乾鹿在林。高阁清香生静境，夜堂疏磬发禅心。
<br>
<br>　　自从紫桂岩前别，不见南能直至今。
<br>
<br>　　卷582_27  「寄岳州李外郎远」温庭筠
<br>
<br>　　含O不语坐持颐，天远楼高宋玉悲。湖上残棋人散后，
<br>
<br>　　岳阳微雨鸟来迟。早梅犹得回歌扇，春水还应理钓丝。
<br>
<br>　　独有袁宏正憔悴，一樽惆怅落花时。
<br>
<br>　　卷582_28  「游南塘寄知者」温庭筠
<br>
<br>　　白鸟梳翎立岸莎，藻花菱刺泛微波。烟光似带侵垂柳，
<br>
<br>　　露点如珠落卷荷。楚水晓凉催客早，杜陵秋思傍蝉多。
<br>
<br>　　镏公不信归心切，听取江楼一曲歌。
<br>
<br>　　卷582_29  「寄卢生」温庭筠
<br>
<br>　　遗业荒凉近故都，门前堤路枕平湖。绿杨阴里千家月，
<br>
<br>　　红藕香中万点珠。此地别来双鬓改，几时归去片帆孤。
<br>
<br>　　他年犹拟金貂换，寄语黄公旧酒垆。
<br>
<br>　　卷582_30  「春日访李十四处士」温庭筠
<br>
<br>　　花深桥转水潺潺，f里先生自闭关。看竹已知行处好，
<br>
<br>　　望云空得暂时闲。谁言有策堪经世，自是无钱可买山。
<br>
<br>　　一局残棋千点雨，绿萍池上暮方还。
<br>
<br>　　卷582_31  「宿松门寺」温庭筠
<br>
<br>　　白石青崖世界分，卷帘孤坐对氛氲。林间禅室春深雪，
<br>
<br>　　潭上龙堂夜半云。落月苍凉登阁在，晓钟摇荡隔江闻。
<br>
<br>　　西山旧是经行地，愿漱寒瓶逐领军。
<br>
<br>　　卷582_32  「咏寒宵」温庭筠
<br>
<br>　　寒宵何耿耿，良宴有馀姿。宝徘徊处，熏炉怅望时。
<br>
<br>　　曲琼垂翡翠，斜月到罘Q.委坠金G烬，阑珊玉局棋。
<br>
<br>　　话穷犹注睇，歌罢尚持颐。暖遥相属，氛氲积所思。
<br>
<br>　　秦蛾卷衣晚，胡雁度云迟。上郡归来梦，那知锦字诗。
<br>
<br>　　卷582_33  「寄渚宫遗民弘里生」温庭筠
<br>
<br>　　柳弱湖堤曲，篱疏水巷深。酒阑初促席，歌罢欲分襟。
<br>
<br>　　波月欺华烛，汀云润故琴。镜清花并蒂，床冷簟连心。
<br>
<br>　　荷叠平桥暗，萍稀败舫沉。城头五通鼓，窗外万家砧。
<br>
<br>　　异县鱼投浪，当年鸟共林。八行香未灭，千里梦难寻。
<br>
<br>　　未肯睽良愿，空期嗣好音。他时因咏作，犹得比南金。
<br>
<br>　　卷582_34  「春尽与友人入裴氏林探渔竿」温庭筠
<br>
<br>　　一径互纡直，茅棘亦已繁。晴阳入荒竹，暧暧和春园。
<br>
<br>　　倚杖息惭倦，徘徊恋微暄。历寻婵娟节，剪破苍^根。
<br>
<br>　　地闭修茎孤，林振馀箨翻。适心在所好，非必寻湘沅。
<br>
<br>　　卷582_35  「春日」温庭筠
<br>
<br>　　问君何所思，迢递艳阳时。门静人归晚，墙高蝶过迟。
<br>
<br>　　一双青琐燕，千万绿杨丝。屏上吴山远，楼中朔管悲。
<br>
<br>　　宝书无寄处，香毂有来期。草色将林彩，相添入黛眉。
<br>
<br>　　卷582_36  「洛阳」温庭筠
<br>
<br>　　巩树先春雪满枝，上阳宫柳啭黄鹂。
<br>
<br>　　桓谭未便忘西笑，岂为长安有凤池。
<br>
<br>　　卷582_37  「题贺知章故居叠韵作」温庭筠
<br>
<br>　　废砌翳薜荔，枯湖无菰蒲。老媪饱藁草，愚儒输逋租。
<br>
<br>　　卷582_38  「雨中与李先生期垂钓先后相失，因作叠韵」温庭筠
<br>
<br>　　隔石觅屐迹，西溪迷鸡啼。小鸟扰晓沼，犁泥齐低畦。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
