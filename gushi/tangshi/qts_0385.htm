<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百八十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷三百八十五
<br>
<br>　　卷385_1  「送裴相公赴镇太原」张籍
<br>
<br>　　盛德雄名远近知，功高先乞守藩维。衔恩暂遣分龙节，
<br>
<br>　　署敕还同在凤池。天子亲临楼上送，朝官齐出道傍辞。
<br>
<br>　　明年塞北清蕃落，应建生祠请立碑。
<br>
<br>　　卷385_2  「寄元员外」张籍
<br>
<br>　　外郎直罢无馀事，扫洒书堂试药炉。门巷不教当要闹，
<br>
<br>　　诗篇转觉足工夫。月明台上唯僧到，夜静坊中有酒沽。
<br>
<br>　　朝省入频闲日少，可能同作旧游无。
<br>
<br>　　卷385_3  「赠梅处士」张籍
<br>
<br>　　早闻声价满京城，头白江湖放旷情。讲易自传新注义，
<br>
<br>　　题诗不著旧官名。近移马迹山前住，多向牛头寺里行。
<br>
<br>　　天子如今议封禅，应将束帛请先生。
<br>
<br>　　卷385_4  「赠王秘书」张籍
<br>
<br>　　不曾浪出谒公侯，唯向花间水畔游。每著新衣看药灶，
<br>
<br>　　多收古器在书楼。有官只作山人老，平地能开洞穴幽。
<br>
<br>　　自领闲司了无事，得来君处喜相留。
<br>
<br>　　卷385_5  「谢裴司空寄马（一作蒙裴相公赐马，谨以诗谢）」张籍
<br>
<br>　　J耳新驹骏得名，司空远自寄书生。乍离华厩移蹄涩，
<br>
<br>　　初到贫家举眼惊。每被闲人来借问，多寻古寺独骑行。
<br>
<br>　　长思岁旦沙堤上，得从鸣珂傍火城。
<br>
<br>　　卷385_6  「酬秘书王丞见寄（一作酬王秘书闲居见寄）」张籍
<br>
<br>　　相看头白来城阙，却忆漳溪旧往还。今体诗中偏出格，
<br>
<br>　　常参官里每同班。街西借宅多临水，马上逢人亦说山。
<br>
<br>　　芸阁水曹虽最冷，与君长喜得身闲。
<br>
<br>　　卷385_7  「送李馀及第后归蜀」张籍
<br>
<br>　　十年人咏好诗章，今日成名出举场。归去唯将新诰牒，
<br>
<br>　　后来争取旧衣裳。山桥晓上芭蕉暗，水店晴看芋草黄。
<br>
<br>　　乡里亲情相见日，一时携酒贺高堂。
<br>
<br>　　卷385_8  「早朝寄白舍人、严郎中」张籍
<br>
<br>　　鼓声初动未闻鸡，羸马街中踏冻泥。烛暗有时冲石柱，
<br>
<br>　　雪深无处认沙堤。常参班里人犹少，待漏房前月欲西。
<br>
<br>　　凤阙星郎离去远，x门开日入还齐。
<br>
<br>　　卷385_9  「书怀寄元郎中」张籍
<br>
<br>　　转觉人间无气味，常因身外省因缘。经过独爱游山客，
<br>
<br>　　计校唯求买药钱。重作学官闲尽日，一离江坞病多年。
<br>
<br>　　吟君钓客词中说，便欲南归榜小船。
<br>
<br>　　卷385_10  「赠道士宜师（一作赠广宣师）」张籍
<br>
<br>　　自到王城得几年，巴童蜀马共随缘。两朝侍从当时贵，
<br>
<br>　　五字声名远处传。旧住红楼通内院，新承墨诏赐斋钱。
<br>
<br>　　闲房暂喜居相近，还得陪师坐竹边。
<br>
<br>　　卷385_11  「书怀寄王秘书」张籍
<br>
<br>　　白发如今欲满头，从来百事尽应休。只于触目须防病，
<br>
<br>　　不拟将心更养愁。下药远求新熟酒，看山多上最高楼。
<br>
<br>　　赖君同在京城住，每到花前免独游。
<br>
<br>　　卷385_12  「题韦郎中新亭」张籍
<br>
<br>　　起得幽亭景复新，碧莎地上更无尘。琴书著尽犹嫌少，
<br>
<br>　　松竹栽多亦称贫。药酒欲开期好客，朝衣暂脱见闲身。
<br>
<br>　　成名同日官连署，此处经过有几人。
<br>
<br>　　卷385_13  「送杨州判官（一作赠茅山杨判官）」张籍
<br>
<br>　　应得烟霞出俗心，茅山道士共追寻。闲怜鹤貌偏能画，
<br>
<br>　　暗辨桐声自作琴。长啸每来松下坐，新诗堪向雪中吟。
<br>
<br>　　征南幕里多宾客，君独相知最校深。
<br>
<br>　　卷385_14  「喜王起侍郎放牒」张籍
<br>
<br>　　东风节气近清明，车马争来满禁城。二十八人初上牒，
<br>
<br>　　百千万里尽传名。谁家不借花园看，在处多将酒器行。
<br>
<br>　　共贺春司能鉴识，今年定合有公卿。
<br>
<br>　　卷385_15  「赠王司马」张籍
<br>
<br>　　白笏朱衫年少时，久登班列会朝仪。贮财不省关身用，
<br>
<br>　　行义唯愁被众知。藏得宝刀求主带，调成骏马乞人骑。
<br>
<br>　　未曾相识多闻说，遥望长如白玉枝。
<br>
<br>　　卷385_16  「书怀」张籍
<br>
<br>　　自小信成疏懒性，人间事事总无功。别从仙客求方法，
<br>
<br>　　时到僧家问苦空。老大登朝如梦里，贫穷作活似村中。
<br>
<br>　　未能即便休官去，惭愧南山采药翁。
<br>
<br>　　卷385_17  「赠令狐博士」张籍
<br>
<br>　　头白新年六十馀，近闻生计转空虚。久为博士谁能识，
<br>
<br>　　自到长安赁舍居。骑马出随寻寺客，呼儿散写乞钱书。
<br>
<br>　　古来贤哲皆如此，应是才高与众疏。
<br>
<br>　　卷385_18  「送从弟删东归」张籍
<br>
<br>　　云水东南两月程，贪归庆节马蹄轻。春桥欲醉攀花别，
<br>
<br>　　野路闲吟触雨行。诗价已高犹失意，礼司曾赏会成名。
<br>
<br>　　旧山风月知应好，莫向秋时不到京。
<br>
<br>　　卷385_19  「赠王秘书」张籍
<br>
<br>　　早在山东声价远，曾将顺策佐嫖姚。赋来诗句无闲语，
<br>
<br>　　老去官班未在朝。身屈只闻词客说，家贫多见野僧招。
<br>
<br>　　独从书阁归时晚，春水渠边看柳条。
<br>
<br>　　卷385_20  「哭丘长史」张籍
<br>
<br>　　曾是先皇殿上臣，丹砂久服不成真。常骑马在嘶空枥，
<br>
<br>　　自作书留别故人。诗句遍传天下口，朝衣偏送地中身。
<br>
<br>　　最悲昨日同游处，看却春风树树新。
<br>
<br>　　卷385_21  「送枝江刘明府」张籍
<br>
<br>　　老著青衫为楚宰，平生志业有谁知。家僮从去愁行远，
<br>
<br>　　县吏迎来怪到迟。定访玉泉幽院宿，应过碧涧早茶时。
<br>
<br>　　向南渐渐云山好，一路唯闻唱竹枝。
<br>
<br>　　卷385_22  「送从弟彻东归」张籍
<br>
<br>　　缑山领印知公奏，才称同时尽不如。奉使贺成登册礼，
<br>
<br>　　陪班看出降恩书。去回在路秋尘里，受诏辞归晓漏初。
<br>
<br>　　早晚得为朝署拜，闲坊买宅作邻居。
<br>
<br>　　卷385_23  「哭胡十八遇」张籍
<br>
<br>　　早得声名年尚少，寻常志气出风尘。文场继续成三代，
<br>
<br>　　家族辉华在一身。幼子见生才满月，选书知写未呈人。
<br>
<br>　　送君帐下衣裳白，数尺坟头柏树新。
<br>
<br>　　卷385_24  「赠贾岛」张籍
<br>
<br>　　篱落荒凉僮仆饥，乐游原上住多时。蹇驴放饱骑将出，
<br>
<br>　　秋卷装成寄与谁。拄杖傍田寻野菜，封书乞米趁时炊。
<br>
<br>　　姓名未上登科记，身屈惟应内史知。
<br>
<br>　　卷385_25  「逢王建有赠」张籍
<br>
<br>　　年状皆齐初有髭，鹊山漳水每追随。使君座下朝听易，
<br>
<br>　　处士庭中夜会诗。新作句成相借问，闲求义尽共寻思。
<br>
<br>　　经今三十馀年事，却说还同昨日时。
<br>
<br>　　卷385_26  「移居静安坊，答元八郎中」张籍
<br>
<br>　　长安寺里多时住，虽守卑官不苦贫。作活每常嫌费力，
<br>
<br>　　移居只是贵容身。初开井浅偏宜树，渐觉街闲省踏尘。
<br>
<br>　　更喜往还相去近，门前减却送书人。
<br>
<br>　　卷385_27  「送杨少尹赴凤翔」张籍
<br>
<br>　　诗名往日动长安，首首人家卷里看。西学已行秦博士，
<br>
<br>　　南宫新拜汉郎官。得钱只了还书铺，借宅常时事药栏。
<br>
<br>　　今去岐州生计薄，移居偏近陇头寒。
<br>
<br>　　卷385_28  「送韩侍御归山」张籍
<br>
<br>　　闻君久卧在云间，为佐嫖姚未得还。新结茅庐招隐逸，
<br>
<br>　　独骑骢马入深山。九灵洞口行应到，五粒松枝醉亦攀。
<br>
<br>　　明日珂声出城去，家僮不复扫柴关。
<br>
<br>　　卷385_29  「新除水曹郎，答白舍人见贺」张籍
<br>
<br>　　年过五十到南宫，章句无名荷至公。黄纸开呈相府后，
<br>
<br>　　朱衣引入谢班中。诸曹纵许为仙侣，群吏多嫌是老翁。
<br>
<br>　　最幸紫薇郎见爱，独称官与古人同。
<br>
<br>　　卷385_30  「送杨少尹赴满城」张籍
<br>
<br>　　官为本府当身荣，因得还乡任野情。自废田园今作主，
<br>
<br>　　每逢耆老不呼名。旧游寺里僧应识，新别桥边树已成。
<br>
<br>　　公事况闲诗更好，将随相逐上山行。
<br>
<br>　　卷385_31  「哭元九少府」张籍
<br>
<br>　　平生志业独相知，早结云山老去期。初作学官常共宿，
<br>
<br>　　晚登朝列暂同时。闲来各数经过地，醉后齐吟唱和诗。
<br>
<br>　　今日春风花满宅，入门行哭见灵帷。
<br>
<br>　　卷385_32  「送侯判官赴广州从军」张籍
<br>
<br>　　年少才高求自展，将身万里赴军门。辟书远到开呈客，
<br>
<br>　　公服新成著谢恩。驿舫过江分白堠，戍亭当岭见红幡。
<br>
<br>　　海花蛮草连冬有，行处无家不满园。
<br>
<br>　　卷385_33  「答白杭州郡楼登望画图见寄」张籍
<br>
<br>　　画得江城登望处，寄来今日到长安。乍惊物色从诗出，
<br>
<br>　　更想工人下手难。将展书堂偏觉好，每来朝客尽求看。
<br>
<br>　　见君向此闲吟意，肯恨当时作外官。
<br>
<br>　　卷385_34  「赠赵将军」张籍
<br>
<br>　　当年胆略已纵横，每见妖星气不平。身贵早登龙尾道，
<br>
<br>　　功高自破鹿头城。寻常得对论边事，委曲承恩掌内兵。
<br>
<br>　　会取安西将报国，凌烟阁上大书名。
<br>
<br>　　卷385_35  「送和蕃公主」张籍
<br>
<br>　　塞上如今无战尘，汉家公主出和亲。邑司犹属宗卿寺，
<br>
<br>　　册号还同虏帐人。九姓旗幡先引路，一生衣服尽随身。
<br>
<br>　　毡城南望无回日，空见沙蓬水柳春。
<br>
<br>　　卷385_36  「寒食内宴二首」张籍
<br>
<br>　　朝光瑞气满宫楼，彩纛鱼龙四周稠。廊下御厨分冷食，
<br>
<br>　　殿前香骑逐飞球。千官尽醉犹教坐，百戏皆呈未放休。
<br>
<br>　　共喜拜恩侵夜出，金吾不敢问行由。
<br>
<br>　　城阙沈沈向晓寒，恩当令节赐馀欢，瑞烟深处开三殿，
<br>
<br>　　春雨微时引百官，宝树楼前分绣幕，彩花廊下映华栏。
<br>
<br>　　宫筵戏乐年年别，已得三回对御看。
<br>
<br>　　卷385_37  「朝日敕赐百官樱桃」张籍
<br>
<br>　　仙果人间都未有，今朝忽见下天门。捧盘小吏初宣敕，
<br>
<br>　　当殿群臣共拜恩。日色遥分门下坐，露香才出禁中园。
<br>
<br>　　每年重此先偏待，愿得千春奉至尊。
<br>
<br>　　卷385_38  「太白老人」张籍
<br>
<br>　　日观东峰幽客住，竹巾藤带亦逢迎。暗修黄无人见，
<br>
<br>　　深种胡麻共犬行。洞里仙家常独往，壶中灵药自为名。
<br>
<br>　　春泉四面绕茅屋，日日唯闻杵臼声。
<br>
<br>　　卷385_39  「和裴司空酬满城杨少尹」张籍
<br>
<br>　　圣朝偏重大司空，人咏元和第一功。拥节高临汉水上，
<br>
<br>　　题诗远入舜城中。共惊向老多年别，更忆登科旧日同。
<br>
<br>　　谁不望归丞相府，江边杨柳又秋风。
<br>
<br>　　卷385_40  「寄和州刘使君」张籍
<br>
<br>　　别离已久犹为郡，闲向春风倒酒瓶。送客特过沙口堰，
<br>
<br>　　看花多上水心亭。晓来江气连城白，雨后山光满郭青。
<br>
<br>　　到此诗情应更远，醉中高咏有谁听。
<br>
<br>　　卷385_41  「赠商州王使君」张籍
<br>
<br>　　衔命南来会郡堂，却思朝里接班行。才雄犹是山城守，
<br>
<br>　　道薄初为水部郎。选胜相留开客馆，寻幽更引到僧房。
<br>
<br>　　明朝从此辞君去，独出商关路渐长。
<br>
<br>　　卷385_42  「寄令狐宾客」张籍
<br>
<br>　　勋名尽得国家传，退狎琴僧与酒仙。还带郡符经几处，
<br>
<br>　　暂辞台座已三年。留司未到龙楼下，拜表长怀玉案前。
<br>
<br>　　秋日出城伊水好，领谁相逐上闲船。
<br>
<br>　　卷385_43  「寄梅处士」张籍
<br>
<br>　　扰扰人间是与非，官闲自觉省心机。六行班里身常下，
<br>
<br>　　九列符中事亦稀。市客惯曾赊贱药，家僮惊见著新衣。
<br>
<br>　　君今独得居山乐，应喜多时未办归。
<br>
<br>　　卷385_44  「送施肩吾东归」张籍
<br>
<br>　　知君本是烟霞客，被荐因来城阙间。世业偏临七里濑，
<br>
<br>　　仙游多在四明山。早闻诗句传人遍，新得科名到处闲。
<br>
<br>　　惆怅灞亭相送去，云中琪树不同攀。
<br>
<br>　　卷385_45  「昆仑儿」张籍
<br>
<br>　　昆仑家住海中州，蛮客将来汉地游。言语解教秦吉了，
<br>
<br>　　波涛初过郁林洲。金环欲落曾穿耳，螺髻长卷不裹头。
<br>
<br>　　自爱肌肤黑如漆，行时半脱木绵裘。
<br>
<br>　　卷385_46  「赠李杭州」张籍
<br>
<br>　　仙郎白首未归朝，应为苍生领六条。惠化州人尽清净，
<br>
<br>　　高情野鹤与逍遥。竹间虚馆无朝讼，山畔青田长夏苗。
<br>
<br>　　终日政声长独坐，开门长望浙江潮。
<br>
<br>　　卷385_47  「送郑尚书赴广州」张籍
<br>
<br>　　圣朝选将持符节，内使宣时百辟听。海北蛮夷来舞蹈，
<br>
<br>　　岭南封管送图经。白鹇飞绕迎官舫，红槿开当宴客亭。
<br>
<br>　　此处莫言多瘴疠，天边看取老人星。
<br>
<br>　　卷385_48  「贺秘书王丞南郊摄将军」张籍
<br>
<br>　　正初天子亲郊礼，诏摄将军领卫兵。斜带银刀入黄道，
<br>
<br>　　先随玉辂到青城。坛边不在千官位，仗外唯闻再拜声。
<br>
<br>　　共喜与君逢此日，病中无计得随行。
<br>
<br>　　卷385_49  「送令狐尚书赴东都留守」张籍
<br>
<br>　　朝廷重寄在关东，共说从前选上公。勋业新城大梁镇，
<br>
<br>　　恩荣更守洛阳宫。行香暂出天桥上，巡礼常过禁殿中。
<br>
<br>　　每领群臣拜章庆，半开门仗日印
<br>
<br>　　卷385_50  「拜丰陵」张籍
<br>
<br>　　岁朝园寝遣公卿，学省班中亦摄行。身逐陵官齐再拜，
<br>
<br>　　手持木铎叩三声。寒更报点来山殿，晓炬分行照柏城。
<br>
<br>　　却下龙门看渐远，金峰高处日微明。
<br>
<br>　　卷385_51  「赠孔尚书」张籍
<br>
<br>　　能将直道历荣班，事著元和实录间。三表自陈辞北阙，
<br>
<br>　　一家相送入南山。买来侍女教人嫁，赐得朝衣在箧闲。
<br>
<br>　　宅近青山高静处，时归林下暂开关。
<br>
<br>　　卷385_52  「酬杭州白使君，兼寄浙东元大夫」张籍
<br>
<br>　　相印暂离临远镇，掖垣出守复同时。一行已作三年别，
<br>
<br>　　两处空传七字诗。越地江山应共见，秦天风月不相知。
<br>
<br>　　人间聚散真难料，莫叹平生信所之。
<br>
<br>　　卷385_53  「寄苏州白二十二使君」张籍
<br>
<br>　　三朝出入紫微臣，头白金章未在身。登第早年同座主，
<br>
<br>　　题诗今日是州人。阊门柳色烟中远，茂苑莺声雨后新。
<br>
<br>　　此处吟诗向山寺，知君忘却曲江春。
<br>
<br>　　卷385_54  「送白宾客分司东都」张籍
<br>
<br>　　赫赫声名三十春，高情人独出埃尘。病辞省闼归闲地，
<br>
<br>　　恩许宫曹作上宾。诗里难同相得伴，酒边多见自由身。
<br>
<br>　　老人也拟休官去，便是君家池上人。
<br>
<br>　　卷385_55  「赠阎少保」张籍
<br>
<br>　　辞荣恋阙未还乡，修养年多气力强。半俸归烧伏火药，
<br>
<br>　　全家解说养生方。特承恩诏新开戟，每见公卿不下床。
<br>
<br>　　竹树晴深寒院静，长悬石磬在虚廊。
<br>
<br>　　卷385_56  「赠别王侍御赴任陕州司马（一作赠王司马赴陕州）」张籍
<br>
<br>　　京城在处闲人少，唯共君行并马蹄。更和诗篇名最出，
<br>
<br>　　时倾杯酒户常齐。同趋阙下听钟漏，独向军前闻鼓鼙。
<br>
<br>　　今日春明门外别，更无因得到街西。
<br>
<br>　　卷385_57  「田司空入朝」张籍
<br>
<br>　　西来将相位兼雄，不与诸君觐礼同。早变山东知顺命，
<br>
<br>　　新收济上立殊功。朝官叙谒趋门外，恩使喧迎满路中。
<br>
<br>　　阊阖晓开铜漏静，身当受册大明宫。
<br>
<br>　　卷385_58  「送浙西周判官（一作送浙东周阮范判官）」张籍
<br>
<br>　　由来自是烟霞客，早已闻名诗酒间。天阙因将贺表到，
<br>
<br>　　家乡新著赐衣还。常吟卷里新酬句，自话湖中旧住山。
<br>
<br>　　吴越主人偏爱重，多应不肯放君闲。
<br>
<br>　　卷385_59  「送吴炼师归王屋」张籍
<br>
<br>　　玉阳峰下学长生，玉洞仙中已有名。独戴熊须冠暂出，
<br>
<br>　　唯将鹤尾扇同行。炼成云母休炊爨，已得雷公当吏兵。
<br>
<br>　　却到瑶坛上头宿，应闻空里步虚声。
<br>
<br>　　卷385_60  「送邵州林使君」张籍
<br>
<br>　　词客南行宠命新，潇湘郡入曲江津。山幽自足探微处，
<br>
<br>　　俗朴应无争竞人。郭外相连排殿阁，市中多半用金银。
<br>
<br>　　知君不作家私计，迁日还同到日贫。
<br>
<br>　　卷385_61  「寄王六侍御」张籍
<br>
<br>　　渐觉近来筋力少，难堪今日在风尘。谁能借问功名事，
<br>
<br>　　只自扶持老病身。贵得药资将助道，肯嫌家计不如人。
<br>
<br>　　洞庭已置新居处，归去安期与作邻。
<br>
<br>　　卷385_62  「送稽亭山寺僧」张籍
<br>
<br>　　师住稽亭高处寺，斜廊曲阁倚云开。山门十里松间入，
<br>
<br>　　泉涧三重洞里来。名岳寻游今已遍，家城礼谒便应回。
<br>
<br>　　旧房到日闲吟后，林下还登说法台。
<br>
<br>　　卷385_63  「送汀州源使君」张籍
<br>
<br>　　曾成赵北归朝计，因拜王门最好官。为郡暂辞双凤阙，
<br>
<br>　　全家远过九龙滩。山乡只有输蕉户，水镇应多养鸭栏。
<br>
<br>　　地僻寻常来客少，刺桐花发共谁看。
<br>
<br>　　卷385_64  「寄孙洛阳格（一作寄洛阳孙明府）」张籍
<br>
<br>　　久持刑宪声名远，好是中朝正直臣。赤县上来应足事，
<br>
<br>　　青山老去未离身。常思从省连归马，乍觉同班少旧人。
<br>
<br>　　遥爱南桥秋日晚，雨边杨柳映天津。
<br>
<br>　　卷385_65  「胡山人归王屋，因有赠」张籍
<br>
<br>　　转转无成到白头，人间举眼尽堪愁。此生已是蹉跎去，
<br>
<br>　　每事应从卤莽休。虽作闲官少拘束，难逢胜景可淹留。
<br>
<br>　　君归与访移家处，若个峰头最较幽。
<br>
<br>　　卷385_66  「寄虔州韩使君」张籍
<br>
<br>　　南康太守负才豪，五十如今未拥旄。早得一人知姓字，
<br>
<br>　　常闻三事说功劳。月明渡口漳江静，云散城头赣石高。
<br>
<br>　　郡政已成秋思远，闲吟应不问官曹。
<br>
<br>　　卷385_67  「送从弟鞲叭闹荨拐偶
<br>
<br>　　京城南去鄱阳远，风月悠悠别思劳。三领郡符新寄重，
<br>
<br>　　再登科第旧名高。去程江上多看堠，迎吏船中亦带刀。
<br>
<br>　　到日更行清静化，春田应不见蓬蒿。
<br>
<br>　　卷385_68  「罗道士」张籍
<br>
<br>　　城里无人得实年，衣襟常带臭黄烟。楼中赊酒唯留药，
<br>
<br>　　洞里争棋不赌钱。闻客语声知贵贱，持花歌咏似狂颠。
<br>
<br>　　寻常行处皆逢见，世上多疑是谪仙。
<br>
<br>　　卷385_69  「寄陆浑赵明府」张籍
<br>
<br>　　与君学省同官处，常日相随说道情。新作陆浑山县长，
<br>
<br>　　早知三礼甲科名。郭中时有仙人住，城内应多药草生。
<br>
<br>　　公事稀疏来客少，无妨著屐独闲行。
<br>
<br>　　卷385_70  「同将作韦二少监赠水部李郎中」张籍
<br>
<br>　　旧年同是水曹郎，各罢鱼符自楚乡。重著青衫承诏命，
<br>
<br>　　齐趋紫殿异班行。别来同说经过事，老去相传补养方。
<br>
<br>　　忆得当时亦连步，如今独在读书堂。
<br>
<br>　　卷385_71  「赠王侍御」张籍
<br>
<br>　　心同野鹤与尘远，诗似冰壶见底清。府县同趋昨日事，
<br>
<br>　　升沉不改故人情。上阳春晚萧萧雨，洛水寒来夜夜声。
<br>
<br>　　自叹独为折腰吏，可怜骢马路傍行。
<br>
<br>　　卷385_72  「送金少卿副使归新罗」张籍
<br>
<br>　　云岛茫茫天畔微，向东万里一帆飞。久为侍子承恩重，
<br>
<br>　　今佐使臣衔命归。通海便应将国信，到家犹自著朝衣。
<br>
<br>　　从前此去人无数，光彩如君定是稀。
<br>
<br>　　卷385_73  「送李司空赴镇襄阳」张籍
<br>
<br>　　中外兼权社稷臣，千官齐出拜行尘。再调公鼎勋庸盛，
<br>
<br>　　三受兵符宠命新。商路雪开旗旆展，楚堤梅发驿亭春。
<br>
<br>　　襄阳风景由来好，重与江山作主人。
<br>
<br>　　卷385_74  「送李仆射甯罢蚍锵琛拐偶
<br>
<br>　　由来勋业属英雄，兄弟连营列位同。先入贼城擒首恶，
<br>
<br>　　尽封`库让元公。旌幢独继家声外，竹帛新添国史中。
<br>
<br>　　天子新收秦陇地，故教移镇古扶风。
<br>
<br>　　卷385_75  「寄白二十二舍人」张籍
<br>
<br>　　早知内诏过先辈，蹭蹬江南百事疏。湓浦城中为上佐，
<br>
<br>　　炉峰寺后著幽居。偏依仙法多求药，长共僧游不读书。
<br>
<br>　　三省比来名望重，肯容君去乐樵渔。
<br>
<br>　　卷385_76  「送友人卢处士游吴越」张籍
<br>
<br>　　羡君东去见残梅，惟有王孙独未回。吴苑夕阳明古堞，
<br>
<br>　　越宫春草上高台。波生野水雁初下，风满驿楼潮欲来。
<br>
<br>　　试问渔舟看雪浪，几多江燕荇花开。
<br>
<br>　　卷385_77  「苏州江岸留别乐天（一作白居易诗）」张籍
<br>
<br>　　银泥裙映锦障泥，画舸停桡马簇蹄。清管曲终鹦鹉语，
<br>
<br>　　红旗影动薄寒嘶。渐消酒色朱颜浅，欲话离情翠黛低。
<br>
<br>　　莫忘使君吟咏处，女坟湖北武丘西。
<br>
<br>　　卷385_78  「寒食看花」张籍
<br>
<br>　　早入公门到夜归，不因寒食少闲时。颠狂绕树猿离锁，
<br>
<br>　　踊跃缘冈马断羁。酒污衣裳从客笑，醉饶言语觅花知。
<br>
<br>　　老来自喜常无事，仰面西园得咏诗。
<br>
<br>　　卷385_79  「酬浙东元尚书见寄绫素」张籍
<br>
<br>　　越地缯纱纹样新，远封来寄学曹人。便令裁制为时服，
<br>
<br>　　顿觉光荣上病身。应念此官同弃置，独能相贺更殷勤。
<br>
<br>　　三千里外无由见，海上东风又一春。
<br>
<br>　　卷385_80  「赠项斯（一作王建诗，题云赠贾岛）」张籍
<br>
<br>　　端坐吟诗忘忍饥，万人中觅似君稀。门连野水风长到，
<br>
<br>　　驴放秋原夜不归。日暖剩收新落叶，天寒更著旧生衣。
<br>
<br>　　曲江亭上频频见，为爱鸬鹚雨里飞。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
