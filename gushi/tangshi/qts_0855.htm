<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百五十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百五十五
<br>
<br>　　卷855_1  「山居（一作杜光庭诗）」郑遨
<br>
<br>　　闷见有人寻，移庵更入深。落花流涧水，明月照松林。
<br>
<br>　　醉劝头陀酒，闲教孺子吟。身同云外鹤，断得世尘侵。
<br>
<br>　　冥心栖太室，散发浸流泉。采柏时逢麝，看云忽见山。
<br>
<br>　　夏狂冲雨戏，春醉戴花眠。绝顶登云望，东都一点烟。
<br>
<br>　　不求朝野知，卧见岁华移。采药归侵夜，听松饭过时。
<br>
<br>　　荷竿寻水钓，背局上岩棋。祭庙人来说，中原正乱离。
<br>
<br>　　卷855_2  「茶诗」郑遨
<br>
<br>　　嫩芽香且灵，吾谓草中英。夜臼和烟捣，寒炉对雪烹。
<br>
<br>　　惟忧碧粉散，常见绿花生。最是堪珍重，能令睡思清。
<br>
<br>　　卷855_3  「哭张道古」郑遨
<br>
<br>　　曾陈章疏忤昭皇，扑落西南事可伤。岂使谏臣终屈辱，
<br>
<br>　　直疑天道恶忠良。生前卖卜居三蜀，死后驰名遍大唐。
<br>
<br>　　谁是后来修史者，言君力死正颓纲。
<br>
<br>　　卷855_4  「富贵曲（一作杜光庭诗）」郑遨
<br>
<br>　　美人梳洗时，满头间珠翠。岂知两片云，戴却数乡税。
<br>
<br>　　卷855_5  「伤农」郑遨
<br>
<br>　　一粒红稻饭，几滴牛颔血。珊瑚枝下人，衔杯吐不歇。
<br>
<br>　　卷855_6  「咏西施（一作杜光庭诗）」郑遨
<br>
<br>　　素面已云妖，更著花钿饰。脸横一寸波，浸破吴王国。
<br>
<br>　　卷855_7  「思山咏（一作杜光庭诗）」郑遨
<br>
<br>　　因卖丹砂下白云，鹿裘惟惹九衢尘。
<br>
<br>　　不如将耳入山去，万是千非愁杀人。
<br>
<br>　　卷855_8  「招友人游春（一作杜光庭诗）」郑遨
<br>
<br>　　难把长绳系日乌，芳时偷取醉工夫。
<br>
<br>　　任堆金璧磨星斗，买得花枝不老无。
<br>
<br>　　卷855_9  「宿洞庭」郑遨
<br>
<br>　　月到君山酒半醒，朗吟疑有水仙听。
<br>
<br>　　无人识我真闲事，赢得高秋看洞庭。
<br>
<br>　　卷855_10  「题病僧寮」郑遨
<br>
<br>　　佛前香印废晨烧，金锡当门照寂寥。
<br>
<br>　　童子不知师病困，报风吹折好芭蕉。
<br>
<br>　　卷855_11  「题霍山秦尊师（一作杜光庭诗）」郑遨
<br>
<br>　　老鹤玄猿伴采芝，有时长叹独移时。
<br>
<br>　　翠娥红粉浑如剑，杀尽世人人不知。
<br>
<br>　　卷855_12  「偶题（前首一作杜光庭诗）」郑遨
<br>
<br>　　似鹤如云一个身，不忧家国不忧贫。
<br>
<br>　　拟将枕上日高睡，卖与世间荣贵人。
<br>
<br>　　帆力劈开沧海浪，马蹄踏破乱山青。
<br>
<br>　　浮名浮利浓于酒，醉得人心死不醒。
<br>
<br>　　卷855_13  「景福中作（一作杜光庭诗）」郑遨
<br>
<br>　　闷见戈a匝四溟，恨无奇策救生灵。
<br>
<br>　　如何饮酒得长醉，直到太平时节醒。
<br>
<br>　　卷855_14  「题中条静观（侯道华上升处）」郑遨
<br>
<br>　　松顶留衣上玉霄，永传异迹在中条。
<br>
<br>　　不知揖遍诸仙否，欲请还丹问昨宵。
<br>
<br>　　卷855_15  「送卧云道士（一作鱼又玄，题云题柳公权书度人经后）」虞有贤
<br>
<br>　　卧云道士来相辞，相辞倏忽何所之。紫阁春深烟霭霭，
<br>
<br>　　东风花柳折枝枝。药成酒熟有时节，寒食恐失松间期。
<br>
<br>　　冥鸿一见伤弓翼，高飞展转心无疑。满酌数杯酒，
<br>
<br>　　狂吟几首诗。留不住，去不悲，醯鸡蜉蝣安得知。
<br>
<br>　　卷855_16  「示守庚申众」程紫霄
<br>
<br>　　不守庚申亦不疑，此心常与道相依。
<br>
<br>　　玉皇已自知行止，任汝三彭说是非。
<br>
<br>　　卷855_17  「兰溪灵瑞观」舒道纪
<br>
<br>　　澄心坐清境，虚白生林端。夜静笑声出，月明松影寒。
<br>
<br>　　绛霞封药灶，碧窦溅斋坛。海树几回老，先生棋未残。
<br>
<br>　　卷855_18  「题赤松宫（今兰溪县之赤松山。王初平亦称赤松子）」舒道纪
<br>
<br>　　松老赤松原，松间庙宛然。人皆有兄弟，谁得共神仙。
<br>
<br>　　双鹤冲天去，群羊化石眠。至今丹井水，香满北山边。
<br>
<br>　　卷855_19  「参同契明镜图诀诗二首」彭晓
<br>
<br>　　造化潜施迹莫穷，簇成真诀指蒙童。三篇秘列八环内，
<br>
<br>　　万象门开一镜中。离女驾龙为木婿，坎男乘虎作金翁。
<br>
<br>　　同人好道宜精究，究得长生路便通。
<br>
<br>　　至道希夷妙且深，烧丹先认大还心。日爻阴耦生真汞，
<br>
<br>　　月卦阳奇产正金。女妊朱砂男孕雪，北藏荧惑丙含壬。
<br>
<br>　　两端指的铅金祖，莫向诸般取次寻。
<br>
<br>　　卷855_20  「题柳公权书度人经后（一作虞有贤，题云送卧云道士）」鱼又玄
<br>
<br>　　卧云道士来相辞，相辞倏忽何所之。紫阁当春凝烟霭，
<br>
<br>　　东风吹岸花枝枝。药成酒熟有时节，寒食恐失松间期。
<br>
<br>　　冥鸿复见伤弓翼，高飞展转心无疑。满泻数杯酒，
<br>
<br>　　狂吟几首诗。留不住，去不悲，醯鸡蜉蝣可得知。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
