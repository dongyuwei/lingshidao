<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百四十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百四十二
<br>
<br>　　卷242_1  「郢城西楼吟（一作郎士元诗）」张继
<br>
<br>　　连山尽塞水萦回，山上戍门临水开。珠帘直下一百丈，
<br>
<br>　　日暖游鳞自相向。昔人爱险闭层城，今人复爱闲江清。
<br>
<br>　　沙洲枫岸无来客，草绿花开山鸟鸣。
<br>
<br>　　卷242_2  「登丹阳楼（一作郎士元诗）」张继
<br>
<br>　　寒皋那可望，旅客又初还。迢递高楼上，萧疏凉野间。
<br>
<br>　　暮晴依远水，秋兴属连山。浮客时相见，霜凋朱翠颜。
<br>
<br>　　卷242_3  「春夜皇甫冉宅欢宴（一作对酒）」张继
<br>
<br>　　流落时相见，悲欢共此情。兴因尊酒洽，愁为故人轻。
<br>
<br>　　暗滴花茎露，斜晖月过城。那知横吹笛，江外作边声。
<br>
<br>　　卷242_4  「会稽秋晚奉呈于太守」张继
<br>
<br>　　寂寂讼庭幽，森森戟户秋。山光隐危堞，湖色上高楼。
<br>
<br>　　禹穴探书罢，天台作赋游。云浮将越客，岁晚共淹留。
<br>
<br>　　卷242_5  「题严陵钓台」张继
<br>
<br>　　旧隐人如在，清风亦似秋。客星沈夜壑，钓石俯春流。
<br>
<br>　　鸟向乔枝聚，鱼依浅濑游。古来芳饵下，谁是不吞钩。
<br>
<br>　　卷242_6  「清明日自西午桥至瓜岩村有怀」张继
<br>
<br>　　晚霁龙门雨，春生汝穴风。鸟啼官路静，花发毁垣空。
<br>
<br>　　鸣玉惭时辈，垂丝学老翁。旧游人不见，惆怅洛城东。
<br>
<br>　　卷242_7  「洛阳作（一作初出徽安门）」张继
<br>
<br>　　洛阳天子县，金谷石崇乡。草色侵官道，花枝出苑墙。
<br>
<br>　　书成休逐客，赋罢遂为郎。贫贱非吾事，西游思自强。
<br>
<br>　　卷242_8  「晚次淮阳」张继
<br>
<br>　　微凉风叶下，楚俗转清闲。候馆临秋水，郊扉掩暮山。
<br>
<br>　　月明潮渐近，露湿雁初还。浮客了无定，萍流淮海间。
<br>
<br>　　卷242_9  「送窦十九判官使江南」张继
<br>
<br>　　游客淹星纪，裁诗炼土风。今看乘传去，那与问津同。
<br>
<br>　　南郡迎徐子，临川谒谢公。思归一惆怅，於越古亭中。
<br>
<br>　　卷242_10  「江上送客游庐山」张继
<br>
<br>　　楚客自相送，沾裳春水边。晚来风信好，并发上江船。
<br>
<br>　　花映新林岸，云开瀑布泉。惬心应在此，佳句向谁传。
<br>
<br>　　卷242_11  「酬张二十员外前国子博士窦叔向」张继
<br>
<br>　　故交日零落，心赏寄何人。幸与冯唐遇，心同迹复亲。
<br>
<br>　　语言未终夕，离别又伤春。结念湓城下，闻猿诗兴新。
<br>
<br>　　卷242_12  「会稽郡楼雪霁（一作望雪）」张继
<br>
<br>　　江城昨夜雪如花，郢客登楼齐望华。夏禹坛前仍聚玉，
<br>
<br>　　西施浦上更飞沙。帘栊向晚寒风度，睥睨初晴落景斜。
<br>
<br>　　数处微明销不尽，湖山清映越人家。
<br>
<br>　　卷242_13  「冯翊西楼（一作郎士元诗）」张继
<br>
<br>　　城上西楼倚暮天，楼中归望正凄然。近郭乱山横古渡，
<br>
<br>　　野庄乔木带新烟。北风吹雁声能苦，远客辞家月再圆。
<br>
<br>　　陶令好文常对酒，相招那惜醉为眠。
<br>
<br>　　卷242_14  「送邹判官往陈留（一作洪州送郄绍充河南租庸判官）」张继
<br>
<br>　　齐宋伤心地，频年此用兵。女停襄邑杼，农废汶阳耕。
<br>
<br>　　国使乘轺去，诸侯拥节迎。深仁荷君子，薄赋恤黎m.
<br>
<br>　　火燎原犹热，波摇海未平。应将否泰理，一问鲁诸生。
<br>
<br>　　卷242_15  「酬李书记校书越城秋夜见赠」张继
<br>
<br>　　东越秋城夜，西人白发年。寒城警刁斗，孤愤抱龙泉。
<br>
<br>　　凤辇栖岐下，鲸波斗洛川。量空海陵粟，赐乏水衡钱。
<br>
<br>　　投阁嗤扬子，飞书代鲁连。苍苍不可问，余亦赋思玄。
<br>
<br>　　卷242_16  「感怀（一作陆沈诗，题作上礼部杨侍郎）」张继
<br>
<br>　　调与时人背，心将静者论。终年帝城里，不识五侯门。
<br>
<br>　　卷242_17  「长相思」张继
<br>
<br>　　辽阳望河县，白首无由见。海上珊瑚枝，年年寄春燕。
<br>
<br>　　卷242_18  「奉寄皇甫补阙」张继
<br>
<br>　　京口情人别久，扬州估客来疏。
<br>
<br>　　潮至浔阳回去，相思无处通书。
<br>
<br>　　卷242_19  「枫桥夜泊（一作夜泊枫江）」张继
<br>
<br>　　月落乌啼霜满天，江枫渔父对愁眠。
<br>
<br>　　姑苏城外寒山寺，夜半钟声到客船。
<br>
<br>　　卷242_20  「阊门即事」张继
<br>
<br>　　耕夫召募逐楼船，春草青青万顷田。
<br>
<br>　　试上吴门窥郡郭，清明几处有新烟。
<br>
<br>　　卷242_21  「安公房问法」张继
<br>
<br>　　流年一日复一日，世事何时是了时。
<br>
<br>　　试向东林问禅伯，遣将心地学琉璃。
<br>
<br>　　卷242_22  「上清词」张继
<br>
<br>　　紫阳宫女捧丹砂，王母令过汉帝家。
<br>
<br>　　春风不肯停仙驭，却向蓬莱看杏花。
<br>
<br>　　卷242_23  「送顾况泗上觐叔父」张继
<br>
<br>　　吴乡岁贡足嘉宾，后进之中见此人。
<br>
<br>　　别业更临洙泗上，拟将书卷对残春。
<br>
<br>　　卷242_24  「留别（一作皇甫冉诗，题作又得云字）」张继
<br>
<br>　　何事千年遇圣君，坐令双鬓老江云。
<br>
<br>　　南行更入山深浅，岐路悠悠水自分。
<br>
<br>　　卷242_25  「送张中丞归使幕（一作韩诗）」张继
<br>
<br>　　独受主恩归，当朝似者稀。玉壶分御酒，金殿赐春衣。
<br>
<br>　　拂席流莺醉，鸣鞭骏马肥。满台簪白笔，捧手恋清辉。
<br>
<br>　　卷242_26  「华州夜宴庾侍御宅（一作韩诗）」张继
<br>
<br>　　世故他年别，心期此夜同。千峰孤烛外，片雨一更中。
<br>
<br>　　酒客逢山简，诗人得谢公。自怜驱匹马，拂曙向关东。
<br>
<br>　　卷242_27  「赠章八元」张继
<br>
<br>　　相见谈经史，江楼坐夜阑。风声吹户响，灯影照人寒。
<br>
<br>　　俗薄交游尽，时危出处难。衰年逢二妙，亦得闷怀宽。
<br>
<br>　　卷242_28  「城西虎跑寺」张继
<br>
<br>　　石势虎蹲伏，山形龙屈盘。寺开梁殿阁，坟掩晋衣冠。
<br>
<br>　　出涧泉声细，斜阳塔影寒。近城多□□，栖息此中安。
<br>
<br>　　卷242_29  「褚主簿宅会毕庶子钱员外郎使君（一作韩诗）」张继
<br>
<br>　　开瓮腊酒熟，主人心赏同。斜阳疏竹上，残雪乱山中。
<br>
<br>　　更喜宣城印，朝廷与谢公。
<br>
<br>　　卷242_30  「奉送王相公赴幽州（一作韩诗，题下有巡边二字）」张继
<br>
<br>　　黄阁开帏幄，丹墀拜冕旒。位高汤左相，权总汉诸侯。
<br>
<br>　　不改周南化，仍分赵北忧。双旌过易水，千骑入幽州。
<br>
<br>　　塞草连天暮，边风动地愁。无因随远道，结束佩吴钩。
<br>
<br>　　卷242_31  「重经巴丘」张继
<br>
<br>　　昔年高接李膺欢，日泛仙舟醉碧澜。诗句乱随青草落，
<br>
<br>　　酒肠俱逐洞庭宽。浮生聚散云相似，往事冥微梦一般。
<br>
<br>　　今日片帆城下去，秋风回首泪阑干。
<br>
<br>　　卷242_32  「九日巴丘杨公台上宴集」张继
<br>
<br>　　凄凄霜日上高台，水国秋凉客思哀。万叠银山寒浪起，
<br>
<br>　　一行斜字早鸿来。谁家捣练孤城暮，何处题衣远信回。
<br>
<br>　　江汉路长身不定，菊花三笑旅怀开。
<br>
<br>　　卷242_33  「游灵岩」张继
<br>
<br>　　灵岩有路入烟霞，台殿高低释子家。风满回廊飘坠叶，
<br>
<br>　　水流绝涧泛秋花。青松阅世风霜古，翠竹题诗岁月赊。
<br>
<br>　　谁谓无生真可学，山中亦自有年华。
<br>
<br>　　卷242_34  「河间献王墓」张继
<br>
<br>　　汉家宗室独称贤，遗事闲中见旧编。偶过河间寻往迹，
<br>
<br>　　却怜荒冢带寒烟。频求千古书连帙，独对三雍策几篇。
<br>
<br>　　雅乐未兴人已逝，雄歌依旧大风传。
<br>
<br>　　卷242_35  「秋日道中」张继
<br>
<br>　　齐鲁西风草树秋，川原高下过东州。道边白鹤来华表，
<br>
<br>　　陌上苍麟卧古丘。九曲半应非禹迹，三山何处是仙洲。
<br>
<br>　　径行俯仰成今古，却忆当年赋远游。
<br>
<br>　　卷242_36  「华清宫」张继
<br>
<br>　　天宝承平奈乐何，华清宫殿郁嵯峨。朝元阁峻临秦岭，
<br>
<br>　　羯鼓楼高俯渭河。玉树长飘云外曲，霓裳闲舞月中歌。
<br>
<br>　　只今惟有温泉水，呜咽声中感慨多。
<br>
<br>　　卷242_37  「春申君祠」张继
<br>
<br>　　春申祠宇空山里，古柏阴阴石泉水。日暮江南无主人，
<br>
<br>　　弥令过客思公子。萧条寒景傍山村，寂寞谁知楚相尊。
<br>
<br>　　当时珠履三千客，赵使怀惭不敢言。
<br>
<br>　　卷242_38  「人日代客子是日立春」张继
<br>
<br>　　人日兼春日，长怀复短怀。遥知双彩胜，并在一金钗。
<br>
<br>　　卷242_39  「寄郑员外」张继
<br>
<br>　　经月愁闻雨，新年苦忆君。何时共登眺，整屐待晴云。
<br>
<br>　　卷242_40  「饮李十二宅」张继
<br>
<br>　　重门敞春夕，灯烛霭馀辉。醉我百尊酒，留连夜未归。
<br>
<br>　　卷242_41  「山家」张继
<br>
<br>　　板桥人渡泉声，茅檐日午鸡鸣。
<br>
<br>　　莫嗔焙茶烟暗，却喜晒谷天晴。
<br>
<br>　　卷242_42  「归山」张继
<br>
<br>　　心事数茎白发，生涯一片青山。
<br>
<br>　　空林有雪相待，古道无人独还。
<br>
<br>　　卷242_43  「金谷园」张继
<br>
<br>　　彩楼歌馆正融融，一骑星飞锦帐空。
<br>
<br>　　老尽名花春不管，年年啼鸟怨东风。
<br>
<br>　　卷242_44  「邮亭」张继
<br>
<br>　　云淡山横日欲斜，邮亭下马对残花。
<br>
<br>　　自从身逐征西府，每到开时不在家。
<br>
<br>　　卷242_45  「宿白马寺」张继
<br>
<br>　　白马驮经事已空，断碑残刹见遗踪。
<br>
<br>　　萧萧茅屋秋风起，一夜雨声羁思浓。
<br>
<br>　　卷242_46  「明德宫」张继
<br>
<br>　　碧瓦朱楹白昼闲，金衣宝扇晓风寒。
<br>
<br>　　摩云观阁高如许，长对河流出断山。
<br>
<br>　　卷242_47  「读峄山碑」张继
<br>
<br>　　六国平来四海家，相君当代擅才华。
<br>
<br>　　谁知颂德山头石，却与他人戒后车。
<br>
<br>　　卷242_48  「句」张继
<br>
<br>　　汉月经时掩，胡尘与岁深。（《咏镜》，见《诗式》）。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
