<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百四十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百四十四
<br>
<br>　　卷744_1  「僻居谢何明府见访」伍乔
<br>
<br>　　公退琴堂动逸怀，闲披烟霭访微才。马嘶穷巷蛙声息，
<br>
<br>　　辙到衡门草色开。风引柳花当坐起，日将林影入庭来。
<br>
<br>　　满斋尘土一床藓，多谢从容水饭回。
<br>
<br>　　卷744_2  「冬日道中（一作冬日送人）」伍乔
<br>
<br>　　去去天涯无定期，瘦童羸马共依依。暮烟江口客来绝，
<br>
<br>　　寒叶岭头人住稀。带雪野风吹旅思，入云山火照行衣。
<br>
<br>　　钓台吟阁沧洲在，应为初心未得归。
<br>
<br>　　卷744_3  「僻居酬友人」伍乔
<br>
<br>　　僻居虽爱近林泉，幽径闲居碧藓连。向竹掩扉随鹤息，
<br>
<br>　　就溪安石学僧禅。古琴带月音声亮，山果经霜气味全，
<br>
<br>　　多谢故交怜朴野，隔云时复寄佳篇。
<br>
<br>　　卷744_4  「游西山龙泉禅寺」伍乔
<br>
<br>　　叠t层峰坐可观，枕门流水更潺。晓钟声彻洞溪远，
<br>
<br>　　夏木影笼轩槛寒。幽径乍寻衣屦润，古堂频宿梦魂安。
<br>
<br>　　因嗟城郭营营事，不得长游空鬓残。
<br>
<br>　　卷744_5  「宿山」伍乔
<br>
<br>　　一入仙山万虑宽，夜深宁厌倚虚栏。鹤和云影宿高木，
<br>
<br>　　人带月光登古坛。芝X露浓溪坞白，薜萝风起殿廊寒。
<br>
<br>　　更陪羽客论真理，不觉初钟叩晓残。
<br>
<br>　　卷744_6  「游西禅」伍乔
<br>
<br>　　远岫当轩列翠光，高僧一衲万缘忘。碧松影里地长润，
<br>
<br>　　白藕花中水亦香。云自雨前生净石，鹤于钟后宿长廊。
<br>
<br>　　游人恋此吟终日，盛暑楼台早有凉。
<br>
<br>　　卷744_7  「寄史处士」伍乔
<br>
<br>　　长羡闲居一水湄，吟情高古有谁知。石楼待月横琴久，
<br>
<br>　　渔浦经风下钓迟。僻坞落花多掩径，旧山残烧几侵篱。
<br>
<br>　　松门别后无消息，早晚重应蹑屐随。
<br>
<br>　　卷744_8  「僻居秋思寄友人」伍乔
<br>
<br>　　门巷秋归更寂寥，雨馀闲砌委兰苗。梦回月夜虫吟壁，
<br>
<br>　　病起茅斋药满瓢。泽国旧游关远思，竹林前会负佳招。
<br>
<br>　　身名未立犹辛苦，何许流年晚鬓凋。
<br>
<br>　　卷744_9  「寄落星史虚白处士」伍乔
<br>
<br>　　白云峰下古溪头，曾与提壶烂熳游。登阁共看彭蠡水，
<br>
<br>　　围炉相忆杜陵秋。棋玄不厌通高品，句妙多容隔岁酬。
<br>
<br>　　别后相思时一望，暮山空碧水空流。
<br>
<br>　　卷744_10  「九江旅夜寄山中故人」伍乔
<br>
<br>　　弱柳风高远漏沈，坐来难便息愁吟。江城雪尽寒犹在，
<br>
<br>　　客舍灯孤夜正深。尘土积年粘旅服，关山无处寄归心。
<br>
<br>　　此时遥羡闲眠侣，静掩云扉卧一林。
<br>
<br>　　卷744_11  「闻杜牧赴阙」伍乔
<br>
<br>　　旧隐匡庐一草堂，今闻携策谒吾皇。峡云难卷从龙势，
<br>
<br>　　古剑终腾出土光。开翅定期归碧落，濯缨宁肯问沧浪。
<br>
<br>　　他时得意交知仰，莫忘裁诗寄钓乡。
<br>
<br>　　卷744_12  「题西林寺水阁」伍乔
<br>
<br>　　竹翠苔花绕槛浓，此亭幽致讵曾逢。水分林下清泠派，
<br>
<br>　　山峙云间峭峻峰。怪石夜光寒射烛，老杉秋韵冷和钟。
<br>
<br>　　不知来往留题客，谁约重寻莲社踪。
<br>
<br>　　卷744_13  「林居喜崔三博远至」伍乔
<br>
<br>　　几日区区在远程，晚烟林径喜相迎。姿容虽有尘中色，
<br>
<br>　　巾屦犹多岳上清。野石静排为坐榻，溪茶深煮当飞觥。
<br>
<br>　　留连话与方经宿，又欲携书别我行。
<br>
<br>　　卷744_14  「观华夷图」伍乔
<br>
<br>　　别手应难及此精，须知攒簇自心灵。始于毫末分诸国，
<br>
<br>　　渐见图中列四溟。关路欲伸通楚势，蜀山俄耸入秦青。
<br>
<br>　　笔端尽现寰区事，堪把长悬在户庭。
<br>
<br>　　卷744_15  「庐山书堂送祝秀才还乡」伍乔
<br>
<br>　　束书辞我下重巅，相送同临楚岸边。归思几随千里水，
<br>
<br>　　离情空寄一枝蝉。园林到日酒初熟，庭户开时月正圆。
<br>
<br>　　莫使蹉跎恋疏野，男儿酬志在当年。
<br>
<br>　　卷744_16  「暮冬送何秀才毗陵」伍乔
<br>
<br>　　匹马嘶风去思长，素琴孤剑称戎装。路涂多是过残岁，
<br>
<br>　　杯酒无辞到醉乡。云傍水村凝冷片，雪连山驿积寒光。
<br>
<br>　　毗陵城下饶嘉景，回日新诗应满堂。
<br>
<br>　　卷744_17  「龙潭张道者」伍乔
<br>
<br>　　碧洞幽岩独息心，时人何路得相寻。养生不说凭诸药，
<br>
<br>　　适意惟闻在一琴。石径扫稀山藓合，竹轩开晚野云深。
<br>
<br>　　他年功就期飞去，应笑吾徒多苦吟。
<br>
<br>　　卷744_18  「晚秋同何秀才溪上」伍乔
<br>
<br>　　闲步秋光思杳然，荷藜因共过林烟。期收野药寻幽路，
<br>
<br>　　欲采溪菱上小船。云吐晚阴藏霁岫，柳含馀霭咽残蝉。
<br>
<br>　　倒尊尽日忘归处，山磬数声敲暝天。
<br>
<br>　　卷744_19  「送江少府授延陵后寄」伍乔
<br>
<br>　　五老云中勤学者，遇时能不困风尘。束书西上谒明主，
<br>
<br>　　捧檄南归慰老亲。别馆友朋留醉久，去程烟月入吟新。
<br>
<br>　　莫因官小慵之任，自古鸾栖有异人。
<br>
<br>　　卷744_20  「观山水障子」伍乔
<br>
<br>　　功绩精妍世少伦，图时应倍用心神。不知草木承何异，
<br>
<br>　　但见江山长带春。云势似离岩底石，浪花如动岸边O.
<br>
<br>　　更疑独泛渔舟者，便是其中旧隐人。
<br>
<br>　　卷744_21  「寄张学士洎」伍乔
<br>
<br>　　不知何处好消忧，公退携壶即上楼。职事久参侯伯幕，
<br>
<br>　　梦魂长绕帝王州。黄山向晚盈轩翠，黟水含春绕槛流。
<br>
<br>　　遥想玉堂多暇日，花时谁伴出城游。
<br>
<br>　　卷744_22  「句」伍乔
<br>
<br>　　积霭沈诸壑，微阳在半峰。（《省试霁后望钟山》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
