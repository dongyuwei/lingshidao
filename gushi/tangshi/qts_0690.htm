<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百九十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷六百九十
<br>
<br>　　卷690_1  「夏雨」王驾
<br>
<br>　　非惟消旱暑，且喜救生民。天地如蒸湿，园林似却春。
<br>
<br>　　洗风清枕簟，换夜失埃尘。又作丰年望，田夫笑向人。
<br>
<br>　　卷690_2  「古意」王驾
<br>
<br>　　夫戍萧关妾在吴，西风吹妾妾忧夫。
<br>
<br>　　一行书信千行泪，寒到君边衣到无。
<br>
<br>　　卷690_3  「社日（一作张演诗）」王驾
<br>
<br>　　鹅湖山下稻粱肥，豚栅鸡栖半掩扉。
<br>
<br>　　桑柘影斜春社散，家家扶得醉人归。
<br>
<br>　　卷690_4  「雨晴」王驾
<br>
<br>　　雨前初见花间蕊，雨后兼无叶里花。
<br>
<br>　　蛱蝶飞来过墙去，却疑春色在邻家。
<br>
<br>　　卷690_5  「乱后曲江（一作羊士谔诗）」王驾
<br>
<br>　　忆昔争游曲水滨，未春长有探春人。
<br>
<br>　　游春人尽空池在，直至春深不似春。
<br>
<br>　　卷690_6  「过故友居」王驾
<br>
<br>　　邻笛寒吹日落初，旧居今已别人居。
<br>
<br>　　乱来儿侄皆分散，惆怅僧房认得书。
<br>
<br>　　卷690_7  「上裴侍郎」王涣
<br>
<br>　　青衿七十榜三年，建礼含香次第迁。珠彩下连星错落，
<br>
<br>　　桂花曾对月婵娟。玉经磨琢多成器，剑拔沈埋更倚天。
<br>
<br>　　应念衔恩最深者，春来为寿拜尊前。
<br>
<br>　　卷690_8  「悼亡」王涣
<br>
<br>　　春来得病夏来加，深掩妆窗卧碧纱。为怯暗藏秦女扇，
<br>
<br>　　怕惊愁度阿香车。腰肢暗想风欺柳，粉态难忘露洗花。
<br>
<br>　　今日青门葬君处，乱蝉衰草夕阳斜。
<br>
<br>　　卷690_9  「惆怅诗十二首」王涣
<br>
<br>　　八蚕薄絮鸳鸯绮，半夜佳期并枕眠。
<br>
<br>　　钟动红娘唤归去，对人匀泪拾金钿。
<br>
<br>　　李夫人病已经秋，汉武看来不举头。
<br>
<br>　　得所浓华销歇尽，楚魂湘血一生休。
<br>
<br>　　谢家池馆花笼月，萧寺房廊竹s风。
<br>
<br>　　夜半酒醒凭槛立，所思多在别离中。
<br>
<br>　　隋师战舰欲亡陈，国破应难保此身。
<br>
<br>　　诀别徐郎泪如雨，镜鸾分后属何人。
<br>
<br>　　七夕琼筵随事陈，兼花连蒂共伤神。
<br>
<br>　　蜀王殿里三更月，不见骊山私语人。
<br>
<br>　　夜寒春病不胜怀，玉瘦花啼万事乖。
<br>
<br>　　薄幸檀郎断芳信，惊嗟犹梦合欢鞋。
<br>
<br>　　呜咽离声管吹秋，妾身今日为君休。
<br>
<br>　　齐奴不说平生事，忍看花枝谢玉楼。
<br>
<br>　　青丝一绺堕云鬟，金剪刀鸣不忍看。
<br>
<br>　　持谢君王寄幽怨，可能从此住人间。
<br>
<br>　　陈宫兴废事难期，三阁空馀绿草基。
<br>
<br>　　狎客沦亡丽华死，他年江令独来时。
<br>
<br>　　晨肇重来路已迷，碧桃花谢武陵溪。
<br>
<br>　　仙山目断无寻处，流水潺日渐西。
<br>
<br>　　少卿降北子卿还，朔野离觞惨别颜。
<br>
<br>　　却到茂陵唯一恸，节毛零落鬓毛斑。
<br>
<br>　　梦里分明入汉宫，觉来灯背锦屏空。
<br>
<br>　　紫台月落关山晓，肠断君恩信画工。
<br>
<br>　　卷690_10  「江上雨」戴司颜
<br>
<br>　　非不欲前去，此情非自由。星辰照何处，风雨送凉秋。
<br>
<br>　　寒锁空江梦，声随黄叶愁。萧萧犹未已，早晚去O洲。
<br>
<br>　　卷690_11  「塞上」戴司颜
<br>
<br>　　空迹昼苍茫，沙腥古战场。逢春多霰雪，生计在牛羊。
<br>
<br>　　冷角吹乡泪，干榆落梦床。从来山水客，谁谓到渔阳。
<br>
<br>　　卷690_12  「句」戴司颜
<br>
<br>　　远来朝凤阙，归去恋元侯。（赠僧，见《纪事》）
<br>
<br>　　卷690_13  「投谢钱武肃」吴仁璧
<br>
<br>　　东门上相好知音，数尽台前郭隗金。累重虽然容食椹，
<br>
<br>　　力微无计报焚林。弊貂不称芙蓉幕，衰朽仍惭玳瑁簪。
<br>
<br>　　十里溪光一山月，可堪从此负归心。
<br>
<br>　　卷690_14  「客路」吴仁璧
<br>
<br>　　人寰急景如波委，客路浮云似盖轻。
<br>
<br>　　回首故山天外碧，十年无计却归耕。
<br>
<br>　　卷690_15  「南徐题友人郊居」吴仁璧
<br>
<br>　　门前樵径连江寺，岸下渔矶系海槎。
<br>
<br>　　待到秋深好时节，与君长醉隐侯家。
<br>
<br>　　卷690_16  「读度人经寄郑仁表」吴仁璧
<br>
<br>　　身虽一旦尘中老，名拟三清会里题。
<br>
<br>　　二午九斋馀日在，请君相伴醉如泥。
<br>
<br>　　卷690_17  「秋日听僧弹琴」吴仁璧
<br>
<br>　　金徽玉轸韵泠然，言下浮生指下泉。
<br>
<br>　　恰称秋风西北起，一时吹入碧湘烟。
<br>
<br>　　卷690_18  「贾谊」吴仁璧
<br>
<br>　　扶持一疏满遗编，汉陛前头正少年。
<br>
<br>　　谁道恃才轻绛灌，却将惆怅吊湘川。
<br>
<br>　　卷690_19  「春雪」吴仁璧
<br>
<br>　　雪霁凝光入坐寒，天明犹自卧袁安。
<br>
<br>　　貂裘穿后鹤氅敝，自此风流不足看。
<br>
<br>　　卷690_20  「衰柳」吴仁璧
<br>
<br>　　金风渐利露珠团，广陌长堤黛色残。
<br>
<br>　　水殿狂游隋炀帝，一千馀里可堪看。
<br>
<br>　　卷690_21  「凤仙花」吴仁璧
<br>
<br>　　香红嫩绿正开时，冷蝶饥蜂两不知。
<br>
<br>　　此际最宜何处看，朝阳初上碧梧枝。
<br>
<br>　　卷690_22  「金钱花」吴仁璧
<br>
<br>　　浅绛浓香几朵匀，日熔金铸万家新。
<br>
<br>　　堪疑刘宠遗芳在，不许山阴父老贫。
<br>
<br>　　卷690_23  「钱塘鹤」吴仁璧
<br>
<br>　　人间路霭青天半，鳌岫云生碧海涯。
<br>
<br>　　虽抱雕笼密扃钥，可能长在叔伦家。
<br>
<br>　　卷690_24  「句」吴仁璧
<br>
<br>　　为惜苔钱妨换砌，因怜山色旋开尊。（闲居）
<br>
<br>　　高阁烟霞禅客睡，满城尘土世人忙。（游法华寺）
<br>
<br>　　五龙金角向星斗，三洞玉音愁鬼神。（赠道士）
<br>
<br>　　蒲草薄裁连蒂白，胭脂浓染半葩红。（题莺粟花，
<br>
<br>　　以上并《雅言杂载》）
<br>
<br>　　卷690_25  「奉试麦垄多秀色」汪极
<br>
<br>　　南陌生岐穗，农家乐事多。塍畦交茂绿，苗实际清和。
<br>
<br>　　日布玲珑影，风翻浩荡波。来牟知帝力，含哺有衢歌。
<br>
<br>　　卷690_26  「下第戏状元崔昭纬」张曙1
<br>
<br>　　千里江山陪骥尾，五更风水失龙鳞。
<br>
<br>　　昨夜浣花溪上雨，绿杨芳草为何人。
<br>
<br>　　卷690_27  「赠天台王处士」林嵩
<br>
<br>　　深隐天台不记秋，琴台长别一何愁。茶烟岩外云初起，
<br>
<br>　　新月潭心钓未收。映宇异花丛发好，穿松孤鹤一声幽。
<br>
<br>　　赤城不掩高宗梦，宁久悬冠枕瀑流。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
