<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百一十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百一十一
<br>
<br>　　卷711_1  「依御史温飞卿华清宫二十二韵」徐夤
<br>
<br>　　地灵蒸水暖，天气待宸游。岳拱莲花秀，峰高玉蕊秋。
<br>
<br>　　朝元雕翠阁，乞巧绣琼楼。碧海供骊岭，黄金络马头。
<br>
<br>　　五王更入帐，七贵迭封侯。夕雨鸣鸳瓦，朝阳晔柘裘。
<br>
<br>　　伊皋争负鼎，舜禹让垂旒。堕珥闲应拾，遗钗醉不收。
<br>
<br>　　飞烟笼剑戟，残月照旌濉Ｂ乃非笠略纾临阳解佩羞。
<br>
<br>　　宫词裁锦段，御笔落银钩。帝里新丰县，长安旧雍州。
<br>
<br>　　雪衣传贝叶，蝉鬓插山榴。对景瞻瑶兔，升天驾彩虬。
<br>
<br>　　丹书陈北虏，玄甲擐犀牛。圣诰多屯否，生灵少怨尤。
<br>
<br>　　穹F当有辅，帷幄岂无筹。凤态伤红艳，鸾舆缓紫骝。
<br>
<br>　　树名端正在，人欲梦魂休。谶语山旁鬼，尘销陇畔丘。
<br>
<br>　　重来芳草恨，往事落花愁。五十年鸿业，东凭渭水流。
<br>
<br>　　卷711_2  「尚书命题瓦砚」徐夤
<br>
<br>　　远向端溪得，皆因郢匠成。凿山青霭断，琢石紫花轻。
<br>
<br>　　散墨松香起，濡毫藻句清。入台知价重，著匣恐尘生。
<br>
<br>　　守黑还全器，临池早著名。春闱携就处，军幕载将行。
<br>
<br>　　不独雄文阵，兼能助笔耕。莫嫌涓滴润，深染古今情。
<br>
<br>　　洗处无瑕玷，添时识满盈。兰亭如见用，敲戛有金声。
<br>
<br>　　卷711_3  「东风解冻省试」徐夤
<br>
<br>　　暖气飘O末，冻痕销水中。扇冰初觉泮，吹海旋成空。
<br>
<br>　　入律三春照，朝宗万里通。岸分天影阔，色照日光融。
<br>
<br>　　波起轻摇绿，鳞游乍跃红。殷勤排弱羽，飞翥趁和风。
<br>
<br>　　卷711_4  「和仆射二十四丈牡丹八韵」徐夤
<br>
<br>　　帝王城里看，无故亦无新。忍摘都缘借，移栽未有因。
<br>
<br>　　光阴嫌太促，开落一何频。羞杀登墙女，饶将解佩人。
<br>
<br>　　蕊堪灵凤啄，香许白龙亲。素练笼霞晓，红妆带脸春。
<br>
<br>　　莫辞终夕醉，易老少年身。买取归天上，宁教逐世尘。
<br>
<br>　　卷711_5  「钓丝竹」徐夤
<br>
<br>　　yy拂清流，堪维舴艋舟。野虫悬作饵，溪月曲为钩。
<br>
<br>　　雨润摇阶长，风吹绕指柔。若将诸树比，还使绿杨羞。
<br>
<br>　　蚕妇非尧女，渔人是子猷。湖边旧栽处，长映读书楼。
<br>
<br>　　卷711_6  「尚书会仙亭咏蔷薇夤坐中联四韵晚归补缉所联因成一篇」徐夤
<br>
<br>　　结绿根株翡翠茎，句芒中夜刺猩猩。景阳妆赴严钟出，
<br>
<br>　　楚峡神教暮雨晴。踯躅岂能同日语，玫瑰方可一时呈。
<br>
<br>　　风吹嫩带香苞展，露洒啼思泪点轻。阿母蕊宫期索去，
<br>
<br>　　昭君榆塞阙赍行。丛高恐碍含泥燕，架隐宜栖报曙莺。
<br>
<br>　　斗日只忧烧密叶，映阶疑欲让双旌。含烟散缬佳人惜，
<br>
<br>　　落地遗钿少妓争。丹渥不因输绣段，钱圆谁把买花声。
<br>
<br>　　海棠若要分流品，秋菊春兰两恰平。
<br>
<br>　　卷711_7  「和尚书咏泉山瀑布十二韵」徐夤
<br>
<br>　　名齐火浣溢山椒，谁把惊虹挂一条。天外倚来秋水刃，
<br>
<br>　　海心飞上白龙绡。民田凿断云根引，僧圃穿通竹影浇。
<br>
<br>　　喷石似烟轻漠漠，溅崖如雨冷潇潇。水中蚕绪缠苍壁，
<br>
<br>　　日里虹精挂绛霄。寒漱绿阴仙桂老，碎流红艳野桃夭。
<br>
<br>　　千寻练写长年在，六出花开夏日消。急恐划分青嶂骨，
<br>
<br>　　久应绷裂翠微腰。濯缨便可讥渔父，洗耳还宜傲帝尧。
<br>
<br>　　林际猿猱偏得饭，岸边乌鹊拟为桥。赤城未到诗先寄，
<br>
<br>　　庐阜曾游梦已遥。数夜积霖声更远，郡楼欹枕听良宵。
<br>
<br>　　卷711_8  「自咏十韵」徐夤
<br>
<br>　　只合沧洲钓与耕，忽依萤烛愧功成。未游宦路叨卑宦，
<br>
<br>　　才到名场得大名。梁苑二年陪众客，温陵十载佐双旌。
<br>
<br>　　钱财尽是侯王惠，骨肉偕承里巷荣。拙赋偏闻镌印卖，
<br>
<br>　　恶诗亲见画图呈。多栽桃李期春色，阔凿池塘许月明。
<br>
<br>　　寒益轻n饶美寝，出乘车马免徒行。粗支菽粟防饥歉，
<br>
<br>　　薄有杯盘备送迎。僧俗共邻栖隐乐，妻孥同爱水云清。
<br>
<br>　　如今便死还甘分，莫更嫌他白发生。
<br>
<br>　　卷711_9  「镜中览怀（一作览镜书怀）」徐夤
<br>
<br>　　晨起梳头忽自悲，镜中亲见数茎丝。
<br>
<br>　　从今休说龙泉剑，世上恩雠报已迟。
<br>
<br>　　卷711_10  「楚国史」徐夤
<br>
<br>　　六国商於恨最多，良弓休绾剑休磨。
<br>
<br>　　君王不剪如簧舌，再得张仪欲奈何。
<br>
<br>　　卷711_11  「张仪」徐夤
<br>
<br>　　荆楚南来又北归，分明舌在不应违。
<br>
<br>　　怀王本是无心者，笼得苍蝇却放飞。
<br>
<br>　　卷711_12  「蔷薇」徐夤
<br>
<br>　　朝露洒时如濯锦，晚风飘处似遗钿。
<br>
<br>　　重门剩著黄金锁，莫被飞琼摘上天。
<br>
<br>　　卷711_13  「大夫松」徐夤
<br>
<br>　　五树旌封许岁寒，挽柯攀叶也无端。
<br>
<br>　　争如涧底凌霜节，不受秦皇乱世官。
<br>
<br>　　卷711_14  「杏园」徐夤
<br>
<br>　　杏苑箫声好醉乡，春风嘉宴更无双。
<br>
<br>　　凭谁为谑穆天子，莫把瑶池并曲江。
<br>
<br>　　卷711_15  「蕉叶」徐夤
<br>
<br>　　绿绮新裁织女机，摆风摇日影离披。
<br>
<br>　　只应青帝行春罢，闲倚东墙卓翠旗。
<br>
<br>　　卷711_16  「路旁草」徐夤
<br>
<br>　　楚甸秦原万里平，谁教根向路傍生。
<br>
<br>　　轻蹄绣毂长相蹋，合是荣时不得荣。
<br>
<br>　　卷711_17  「读汉纪」徐夤
<br>
<br>　　布衣空手取中原，劲卒雄师不足论。
<br>
<br>　　楚国八千秦百万，豁开胸臆一时吞。
<br>
<br>　　卷711_18  「李夫人二首」徐夤
<br>
<br>　　不望金舆到锦帷，人间乐极即须悲。
<br>
<br>　　若言要识愁中貌，也似君恩日日衰。
<br>
<br>　　招得香魂爵少翁，九华灯烛晓还空。
<br>
<br>　　汉王不及吴王乐，且与西施死处同。
<br>
<br>　　卷711_19  「明妃」徐夤
<br>
<br>　　不用牵心恨画工，帝家无策及边戎。
<br>
<br>　　香魂若得升明月，夜夜还应照汉宫。
<br>
<br>　　卷711_20  「马嵬」徐夤
<br>
<br>　　二百年来事远闻，从龙谁解尽如云。
<br>
<br>　　张均兄弟皆何在，却是杨妃死报君。
<br>
<br>　　卷711_21  「依韵赠南安方处士五首」徐夤
<br>
<br>　　七贵五侯生肯退，利尘名网死当抛。
<br>
<br>　　黔娄寂寞严陵卧，借问何人与结交。
<br>
<br>　　休把羸蹄蹋霜雪，书成何处献君王。
<br>
<br>　　嵩山好与浮丘约，三十六峰云外乡。
<br>
<br>　　百万僧中不为僧，比君知道仅谁能。
<br>
<br>　　无家寄泊南安县，六月门前也似冰。
<br>
<br>　　两鬓当春却似秋，僻居夸近野僧楼。
<br>
<br>　　落花明月皆临水，明月不流花自流。
<br>
<br>　　晋楚忙忙起战尘，龚黄门外有高人。
<br>
<br>　　一畦云薤三株竹，席上先生未是贫。
<br>
<br>　　卷711_22  「依韵答黄校书」徐夤
<br>
<br>　　慈恩雁塔参差榜，杏苑莺花次第游。
<br>
<br>　　白日有愁犹可散，青山高卧况无愁。
<br>
<br>　　卷711_23  「伤进士谢庭皓」徐夤
<br>
<br>　　献书犹未达明君，何事先游岱岳云。
<br>
<br>　　惟有春风护冤魄，与生青草盖孤坟。
<br>
<br>　　卷711_24  「闻司空侍郎讣音」徐夤
<br>
<br>　　园绮生虽逢汉室，巢由死不谒尧阶。
<br>
<br>　　夫君殁去何人葬，合取夷齐隐处埋。
<br>
<br>　　卷711_25  「偶题二首」徐夤
<br>
<br>　　买骨须求骐骥骨，爱毛宜采凤凰毛。
<br>
<br>　　驽骀燕雀堪何用，仍向人前价例高。
<br>
<br>　　赋就长安振大名，斩蛇功与乐天争。
<br>
<br>　　归来延寿溪头坐，终日无人问一声。
<br>
<br>　　卷711_26  「猿」徐夤
<br>
<br>　　宿有乔林饮有溪，生来踪迹远尘泥。
<br>
<br>　　不知心更愁何事，每向深山夜夜啼。
<br>
<br>　　卷711_27  「追和贾浪仙古镜」徐夤
<br>
<br>　　谁开黄帝桥山冢，明月飞光出九泉。
<br>
<br>　　狼藉藓痕磨不尽，黑云残点污秋天。
<br>
<br>　　卷711_28  「蝴蝶三首」徐夤
<br>
<br>　　不并难飞茧里蛾，有花芳处定经过。
<br>
<br>　　天风相送轻飘去，却笑蜘蛛谩织罗。
<br>
<br>　　苒苒双双拂画栏，佳人偷眼再三看。
<br>
<br>　　莫欺翼短飞长近，试就花间扑已难。
<br>
<br>　　栩栩无因系得他，野园荒径一何多。
<br>
<br>　　不闻丝竹谁教舞，应仗流莺为唱歌。
<br>
<br>　　卷711_29  「新刺袜」徐夤
<br>
<br>　　素手春溪罢浣纱，巧裁明月半弯斜。
<br>
<br>　　齐宫合赠东昏宠，好步黄金菡萏花。
<br>
<br>　　卷711_30  「寄华山司空侍郎」徐夤
<br>
<br>　　山掌林中第一人，鹤书时或问眠云。
<br>
<br>　　莫言疏野全无事，明月清风肯放君。
<br>
<br>　　卷711_31  「初夏戏题」徐夤
<br>
<br>　　长养薰风拂晓吹，渐开荷芰落蔷薇。
<br>
<br>　　青虫也学庄周梦，化作南园蛱蝶飞。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
