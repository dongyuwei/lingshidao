<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百四十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷三百四十六
<br>
<br>　　卷346_1  「享惠昭太子庙乐章（送神）」王涯
<br>
<br>　　威仪毕陈，备乐将阕。苞茅酒缩，k萧香彻。宫臣展事，
<br>
<br>　　肃雍在列。迎精送往，厥鉴昭晰。
<br>
<br>　　卷346_2  「望禁门松雪」王涯
<br>
<br>　　宿云开霁景，佳气此时浓。瑞雪凝清禁，祥烟幂小松。
<br>
<br>　　依稀鸳瓦出，隐映凤楼重。金阙晴光照，琼枝瑞色封。
<br>
<br>　　叶铺全类玉，柯偃乍疑龙。讵比寒山上，风霜老昔容。
<br>
<br>　　卷346_3  「广宣上人以诗贺放榜和谢」王涯
<br>
<br>　　延英面奉入春闱，亦选功夫亦选奇。在冶只求金不耗，
<br>
<br>　　用心空学秤无私。龙门变化人皆望，莺谷飞鸣自有时。
<br>
<br>　　独喜至公谁是证，弥天上人与新诗。
<br>
<br>　　卷346_4  「九月九日勤政楼下观百僚献寿」王涯
<br>
<br>　　御气黄花节，临轩紫陌头。早阳生彩仗，霁色入仙楼。
<br>
<br>　　献寿皆g鹭，瞻天尽冕旒。菊樽过九日，凤历肇千秋。
<br>
<br>　　乐奏薰风起，杯酣瑞影收。年年歌舞度，此地庆皇休。
<br>
<br>　　卷346_5  「春游曲二首」王涯
<br>
<br>　　万树江边杏，新开一夜风。满园深浅色，照在绿波中。
<br>
<br>　　上苑何穷树，花间次第新。香车与丝骑，风静亦生尘。
<br>
<br>　　卷346_6  「太平词」王涯
<br>
<br>　　风俗今和厚，君王在穆清。行看采华曲，尽是泰阶平。
<br>
<br>　　卷346_7  「送春词」王涯
<br>
<br>　　日日人空老，年年春更归。相欢在尊酒，不用惜花飞。
<br>
<br>　　卷346_8  「塞上曲二首」王涯
<br>
<br>　　天骄远塞行，出鞘宝刀鸣。定是酬恩日，今朝觉命轻。
<br>
<br>　　塞虏常为敌，边风已报秋。平生多志气，箭底觅封侯。
<br>
<br>　　卷346_9  「陇上行」王涯
<br>
<br>　　负羽到边州，鸣笳度陇头。云黄知塞近，草白见边秋。
<br>
<br>　　卷346_10  「思君恩」王涯
<br>
<br>　　鸡鸣天汉晓，莺语禁林春。谁入巫山梦，唯应洛水神。
<br>
<br>　　卷346_11  「春闺思」王涯
<br>
<br>　　雪尽萱抽叶，风轻水变苔。玉关音信断，又见发庭梅。
<br>
<br>　　卷346_12  「春江曲」王涯
<br>
<br>　　摇漾越江春，相将采白O.归时不觉夜，出浦月随人。
<br>
<br>　　卷346_13  「闺人赠远五首」王涯
<br>
<br>　　花明绮陌春，柳拂御沟新。为报辽阳客，流芳不待人。
<br>
<br>　　远戍功名薄，幽闺年貌伤。妆成对春树，不语泪千行。
<br>
<br>　　形影一朝别，烟波千里分。君看望君处，只是起行云。
<br>
<br>　　啼莺绿树深，语燕雕梁晚。不省出门行，沙场知近远。
<br>
<br>　　洞房今夜月，如练复如霜。为照离人恨，亭亭到晓光。
<br>
<br>　　卷346_14  「从军词三首」王涯
<br>
<br>　　戈甲从军久，风云识阵难。今朝拜韩信，计日斩成安。
<br>
<br>　　燕颔多奇相，狼头敢犯边。寄言班定远，正是立功年。
<br>
<br>　　旄头夜落捷书飞，来奏金门著赐衣。
<br>
<br>　　白马将军频破敌，黄龙戍卒几时归。
<br>
<br>　　卷346_15  「塞下曲二首」王涯
<br>
<br>　　辛勤几出黄花戍，迢递初随细柳营。
<br>
<br>　　塞晚每愁残月苦，边愁更逐断蓬惊。
<br>
<br>　　年少辞家从冠军，金妆宝剑去邀勋。
<br>
<br>　　不知马骨伤寒水，唯见龙城起暮云。
<br>
<br>　　卷346_16  「平戎辞」王涯
<br>
<br>　　太白秋高助发兵，长风夜卷虏尘清。
<br>
<br>　　男儿解却腰间剑，喜见从王道化平。
<br>
<br>　　卷346_17  「游春词二首」王涯
<br>
<br>　　曲江绿柳变烟条，寒谷冰随暖气销。
<br>
<br>　　才见春光生绮陌，已闻清乐动云韶。
<br>
<br>　　经过柳陌与桃蹊，寻逐春光著处迷。
<br>
<br>　　鸟度时时冲絮起，花繁衮衮压枝低。
<br>
<br>　　卷346_18  「秋思二首」王涯
<br>
<br>　　网轩凉吹动轻衣，夜听更长玉漏稀。
<br>
<br>　　月度天河光转湿，鹊惊秋树叶频飞。
<br>
<br>　　宫连太液见沧波，暑气微消秋意多。
<br>
<br>　　一夜清风O末起，露珠翻尽满池荷。
<br>
<br>　　卷346_19  「汉苑行」王涯
<br>
<br>　　二月春风遍柳条，九天仙乐奏云韶。
<br>
<br>　　蓬莱殿后花如锦，紫阁阶前雪未销。
<br>
<br>　　卷346_20  「秋夜曲」王涯
<br>
<br>　　桂魄初生秋露微，轻罗已薄未更衣。
<br>
<br>　　银筝夜久殷勤弄，心怯空房不忍归。
<br>
<br>　　卷346_21  「献寿辞」王涯
<br>
<br>　　宫殿参差列九重，祥云瑞气捧阶浓。
<br>
<br>　　微臣欲献唐尧寿，遥指南山对衮龙。
<br>
<br>　　卷346_22  「秋思赠远二首」王涯
<br>
<br>　　当年只自守空帷，梦里关山觉别离。
<br>
<br>　　不见乡书传雁足，唯看新月吐蛾眉。
<br>
<br>　　厌攀杨柳临清阁，闲采芙蕖傍碧潭。
<br>
<br>　　走马台边人不见，拂云堆畔战初酣。
<br>
<br>　　卷346_23  「春闺思（一作闺人春思）」王涯
<br>
<br>　　愁见游空百尺丝，春风挽断更伤离。
<br>
<br>　　闲花落尽青苔地，尽日无人谁得知。
<br>
<br>　　卷346_24  「宫词三十首（存二十七首）」王涯
<br>
<br>　　白人宜著紫衣裳，冠子梳头双眼长。
<br>
<br>　　新睡起来思旧梦，见人忘却道胜常。
<br>
<br>　　春来新插翠云钗，尚著云头踏殿鞋。
<br>
<br>　　欲得君王回一顾，争扶玉辇下金阶。
<br>
<br>　　五更初起觉风寒，香炷烧来夜已残。
<br>
<br>　　欲卷珠帘惊雪满，自将红烛上楼看。
<br>
<br>　　各将金锁锁宫门，院院青娥侍至尊。
<br>
<br>　　头白监门掌来去，问频多是最承恩。
<br>
<br>　　夜久盘中蜡滴稀，金刀剪起尽霏霏。
<br>
<br>　　传声总是君王唤，红烛台前著舞衣。
<br>
<br>　　筝翻禁曲觉声难，玉柱皆非旧处安。
<br>
<br>　　记得君王曾道好，长因下辇得先弹。
<br>
<br>　　一丛高鬓绿云光，官样轻轻淡淡黄。
<br>
<br>　　为看九天公主贵，外边争学内家装。
<br>
<br>　　宜春院里驻仙舆，夜宴笙歌总不如。
<br>
<br>　　传索金笺题宠号，镫前御笔与亲书。
<br>
<br>　　永巷重门渐半开，宫官著锁隔门回。
<br>
<br>　　谁知曾笑他人处，今日将身自入来。
<br>
<br>　　春风帘里旧青娥，无奈新人夺宠何。
<br>
<br>　　寒食禁花开满树，玉堂终日闭时多。
<br>
<br>　　碧绣檐前柳散垂，守门宫女欲攀时。
<br>
<br>　　曾经玉辇从容处，不敢临风折一枝。
<br>
<br>　　鸦飞深在禁城墙，多绕重楼复殿傍。
<br>
<br>　　时向春檐瓦沟上，散开朝翅占朝光。
<br>
<br>　　白雪i儿拂地行，惯眠红毯不曾惊。
<br>
<br>　　深宫更有何人到，只晓金阶吠晚萤。
<br>
<br>　　百尺仙梯倚阁边，内人争下掷金钱。
<br>
<br>　　风来竞看铜乌转，遥指朱干在半天。
<br>
<br>　　春风摆荡禁花枝，寒食秋千满地时。
<br>
<br>　　又落深宫石渠里，尽随流水入龙池。
<br>
<br>　　墙墙不断接宫城，金榜皆书殿院名。
<br>
<br>　　万转千回相隔处，各调弦管对闻声。
<br>
<br>　　霏霏春雨九重天，渐暖龙池御柳烟。
<br>
<br>　　玉辇游时应不避，千廊万屋自相连。
<br>
<br>　　禁门烟起紫沉沉，楼阁当中复道深。
<br>
<br>　　长入暮天凝不散，掖庭宫里动秋砧。
<br>
<br>　　炎炎夏日满天时，桐叶交加覆玉墀。
<br>
<br>　　向晚移镫上银簟，丛丛绿鬓坐弹棋。
<br>
<br>　　瞳瞳日出大明宫，天乐遥闻在碧空。
<br>
<br>　　禁树无风正和暖，玉楼金殿晓光中。
<br>
<br>　　迥出芙蓉阁上头，九天悬处正当秋。
<br>
<br>　　年年七夕晴光里，宫女穿针尽上楼。
<br>
<br>　　教来鹦鹉语初成，久闭金笼惯认名。
<br>
<br>　　总向春园看花去，独于深院笑人声。
<br>
<br>　　银瓶泻水欲朝妆，烛焰红高粉壁光。
<br>
<br>　　共怪满衣珠翠冷，黄花瓦上有新霜。
<br>
<br>　　迎风殿里罢云和，起听新蝉步浅莎。
<br>
<br>　　为爱九天和露滴，万年枝上最声多。
<br>
<br>　　御果收时属内官，傍檐低压玉阑干。
<br>
<br>　　明朝摘向金华殿，尽日枝边次第看。
<br>
<br>　　内里松香满殿闻，四行阶下暖氤氲。
<br>
<br>　　春深欲取黄金粉，绕树宫娥著绛裙。
<br>
<br>　　禁树传声在九霄，内中残火独遥遥。
<br>
<br>　　千官待取门犹闭，未到宫前下马桥。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
