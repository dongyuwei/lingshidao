<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百五十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百五十三
<br>
<br>　　卷453_1  「题裴晋公女几山刻石诗后」白居易
<br>
<br>　　何处画功业，何处题诗篇。麒麟高阁上，女几小山前。
<br>
<br>　　尔后多少时，四朝二十年。贼骨化为土，贼垒犁为田。
<br>
<br>　　一从贼垒平，陈蔡民晏然。骡军成牛户，鬼火变人烟。
<br>
<br>　　生子已嫁娶，种桑亦丝绵。皆云公之德，欲报无由缘。
<br>
<br>　　公今在何处，守都镇三川。旧宅留永乐，新居开集贤。
<br>
<br>　　公今在何官，被衮珥貂蝉。战袍破犹在，髀肉生欲圆。
<br>
<br>　　襟怀转萧洒，气力弥精坚。登山不拄杖，上马能掉鞭。
<br>
<br>　　利泽浸入池，福降升自天。昔号天下将，今称地上仙。
<br>
<br>　　勿追赤松游，勿拍洪崖肩。商山有遗老，可以奉周旋。
<br>
<br>　　卷453_2  「洛阳有愚叟」白居易
<br>
<br>　　洛阳有愚叟，白黑无分别。浪迹虽似狂，谋身亦不拙。
<br>
<br>　　点检盘中饭，非精亦非粝。点检身上衣，无馀亦无阙。
<br>
<br>　　天时方得所，不寒复不热。体气正调和，不饥仍不渴。
<br>
<br>　　闲将酒壶出，醉向人家歇。野食或烹鲜，寓眠多拥褐。
<br>
<br>　　抱琴荣启乐，荷锸刘伶达。放眼看青山，任头生白发。
<br>
<br>　　不知天地内，更得几年活。从此到终身，尽为闲日月。
<br>
<br>　　卷453_3  「饱食闲坐」白居易
<br>
<br>　　红粒陆浑稻，白鳞伊水鲂。庖童呼我食，饭热鱼鲜香。
<br>
<br>　　箸箸适我口，匙匙充我肠。八珍与五鼎，无复心思量。
<br>
<br>　　扪腹起盥漱，下阶振衣裳。绕庭行数匝，却上檐下床。
<br>
<br>　　箕踞拥裘坐，半身在日D.可怜饱暖味，谁肯来同尝。
<br>
<br>　　是岁太和八，兵销时渐康。朝廷重经术，草泽搜贤良。
<br>
<br>　　尧舜求理切，夔龙启沃忙。怀才抱智者，无不走遑遑。
<br>
<br>　　唯此不才叟，顽慵恋洛阳。饱食不出门，闲坐不下堂。
<br>
<br>　　子弟多寂寞，僮仆少精光。衣食虽充给，神意不扬扬。
<br>
<br>　　为尔谋则短，为吾谋甚长。
<br>
<br>　　卷453_4  「闲居自题」白居易
<br>
<br>　　门前有流水，墙上多高树。竹径绕荷池，萦回百馀步。
<br>
<br>　　波闲戏鱼鳖，风静下鸥鹭。寂无城市喧，渺有江湖趣。
<br>
<br>　　吾庐在其上，偃卧朝复暮。洛下安一居，山中亦慵去。
<br>
<br>　　时逢过客爱，问是谁家住。此是白家翁，闭门终老处。
<br>
<br>　　卷453_5  「览镜喜老」白居易
<br>
<br>　　今朝览明镜，须鬓尽成丝。行年六十四，安得不衰羸。
<br>
<br>　　亲属惜我老，相顾兴叹咨。而我独微笑，此意何人知。
<br>
<br>　　笑罢仍命酒，掩镜捋白髭。尔辈且安坐，从容听我词。
<br>
<br>　　生若不足恋，老亦何足悲。生若苟可恋，老即生多时。
<br>
<br>　　不老即须夭，不夭即须衰。晚衰胜早夭，此理决不疑。
<br>
<br>　　古人亦有言，浮生七十稀。我今欠六岁，多幸或庶几。
<br>
<br>　　倘得及此限，何羡荣启期。当喜不当叹，更倾酒一卮。
<br>
<br>　　卷453_6  「风雪中作」白居易
<br>
<br>　　岁暮风动地，夜寒雪连天。老夫何处宿，暖帐温炉前。
<br>
<br>　　两重褐绮衾，一领花茸毡。粥熟呼不起，日高安稳眠。
<br>
<br>　　是时心与身，了无闲事牵。以此度风雪，闲居来六年。
<br>
<br>　　忽思远游客，复想早朝士。蹋冻侵夜行，凌寒未明起。
<br>
<br>　　心为身君父，身为心臣子。不得身自由，皆为心所使。
<br>
<br>　　我心既知足，我身自安止。方寸语形骸，吾应不负尔。
<br>
<br>　　卷453_7  「对琴酒」白居易
<br>
<br>　　西窗明且暖，晚坐卷书帷。琴匣拂开后，酒瓶添满时。
<br>
<br>　　角尊白螺\，玉轸黄金徽。未及弹与酌，相对已依依。
<br>
<br>　　泠泠秋泉韵，贮在龙凤池。油油春云心，一杯可致之。
<br>
<br>　　自古有琴酒，得此味者稀。只因康与籍，及我三心知。
<br>
<br>　　卷453_8  「雪中晏起偶咏所怀兼呈张常侍、韦庶子、皇甫郎中」白居易
<br>
<br>　　穷阴苍苍雪，雪深没胫泥埋轮。东家典钱归碍夜，
<br>
<br>　　南家贳米出凌晨。我独何者无此弊，复帐重衾暖若春。
<br>
<br>　　怕寒放懒不肯动，日高眠足方频伸。瓶中有酒炉有炭，
<br>
<br>　　瓮中有饭庖有薪。奴温婢饱身晏起，致兹快活良有因。
<br>
<br>　　上无皋陶伯益廊庙材，的不能匡君辅国活生民。
<br>
<br>　　下无巢父许由箕颍操，又不能食薇饮水自苦辛。
<br>
<br>　　君不见南山悠悠多白云，又不见西京浩浩唯红尘。
<br>
<br>　　红尘闹热白云冷，好于冷热中间安置身。三年侥幸忝洛尹，
<br>
<br>　　两任优稳为商宾。非贤非愚非智慧，不贵不富不贱贫。
<br>
<br>　　冉冉老去过六十，腾腾闲来经七春。不知张韦与皇甫，
<br>
<br>　　私唤我作何如人。
<br>
<br>　　卷453_9  「和裴侍中南园静兴见示」白居易
<br>
<br>　　池馆清且幽，高怀亦如此。有时帘动风，尽日桥照水。
<br>
<br>　　静将鹤为伴，闲与云相似。何必学留侯，崎岖觅松子。
<br>
<br>　　卷453_10  「春寒」白居易
<br>
<br>　　今朝春气寒，自问何所欲。酥暖薤白酒，乳和地黄粥。
<br>
<br>　　岂惟厌馋口，亦可调病腹。助酌有枯鱼，佐餐兼旨蓄。
<br>
<br>　　省躬念前哲，醉饱多惭忸。君不闻靖节先生尊长空，
<br>
<br>　　广文先生饭不足。
<br>
<br>　　卷453_11  「菩提寺上方晚望香山寺，寄舒员外」白居易
<br>
<br>　　晚登西宝刹，晴望东精舍。反照转楼台，辉辉似图画。
<br>
<br>　　冰浮水明灭，雪压松偃亚。石阁僧上来，云汀雁飞下。
<br>
<br>　　西京闹于市，东洛闲如社。曾忆旧游无，香山明月夜。
<br>
<br>　　卷453_12  「二月一日作，赠韦七庶子」白居易
<br>
<br>　　园杏红萼坼，庭兰紫芽出。不觉春已深，今朝二月一。
<br>
<br>　　去冬病疮_，将养遵医术。今春入道场，清净依僧律。
<br>
<br>　　尝闻圣贤语，所慎斋与疾。遂使爱酒人，停杯一百日。
<br>
<br>　　明朝二月二，疾平斋复毕。应须挈一壶，寻花觅韦七。
<br>
<br>　　卷453_13  「犬鸢」白居易
<br>
<br>　　晚来天气好，散步中门前。门前何所有，偶睹犬与鸢。
<br>
<br>　　鸢饱凌风飞，犬暖向日眠。腹舒稳贴地，翅凝高摩天。
<br>
<br>　　上无罗弋忧，下无羁锁牵。见彼物遂性，我亦心适然。
<br>
<br>　　心适复何为，一咏逍遥篇。此仍著于适，尚未能忘言。
<br>
<br>　　卷453_14  「梦刘二十八，因诗问之」白居易
<br>
<br>　　昨夜梦梦得，初觉思踟蹰。忽忘来汝郡，犹疑在吴都。
<br>
<br>　　吴都三千里，汝郡二百馀。非梦亦不见，近与远何殊。
<br>
<br>　　尚能齐近远，焉用论荣枯。但问寝与食，近日两何如。
<br>
<br>　　病后能吟否，春来曾醉无。楼台与风景，汝又何如苏。
<br>
<br>　　相思一相报，勿复慵为书。
<br>
<br>　　卷453_15  「闲吟」白居易
<br>
<br>　　贫穷汲汲求衣食，富贵营营役心力。人生不富即贫穷，
<br>
<br>　　光阴易过闲难得。我今幸在穷富间，虽在朝廷不入山。
<br>
<br>　　看雪寻花玩风月，洛阳城里七年闲。
<br>
<br>　　卷453_16  「西行」白居易
<br>
<br>　　衣裘不单薄，车马不羸弱。蔼蔼三月天，闲行亦不恶。
<br>
<br>　　寿安流水馆，硖石青山郭。官道柳阴阴，行宫花漠漠。
<br>
<br>　　常闻俗间语，有钱在处乐。我虽非富人，亦不苦寂寞。
<br>
<br>　　家僮解弦管，骑从携杯杓。时向春风前，歇鞍开一酌。
<br>
<br>　　卷453_17  「东归」白居易
<br>
<br>　　翩翩平肩舆，中有醉老夫。膝上展诗卷，竿头悬酒壶。
<br>
<br>　　食宿无定程，仆马多缓驱。临水歇半日，望山倾一盂。
<br>
<br>　　藉草坐嵬峨，攀花行踟蹰。风将景共暖，体与心同舒。
<br>
<br>　　始悟有营者，居家如在途。方知无系者，在道如安居。
<br>
<br>　　前夕宿三堂，今旦游申湖。残春三百里，送我归东都。
<br>
<br>　　卷453_18  「途中作」白居易
<br>
<br>　　早起上肩舁，一杯平旦醉。晚憩下肩舁，一觉残春睡。
<br>
<br>　　身不经营物，心不思量事。但恐绮与里，只如吾气味。
<br>
<br>　　卷453_19  「小台」白居易
<br>
<br>　　新树低如帐，小台平似掌。六尺白藤床，一茎青竹杖。
<br>
<br>　　风飘竹皮落，苔印鹤迹上。幽境与谁同，闲人自来往。
<br>
<br>　　卷453_20  「睡后茶兴忆杨同州」白居易
<br>
<br>　　昨晚饮太多，嵬峨连宵醉。今朝餐又饱，烂漫移时睡。
<br>
<br>　　睡足摩挲眼，眼前无一事。信脚绕池行，偶然得幽致。
<br>
<br>　　婆娑绿阴树，斑驳青苔地。此处置绳床，傍边洗茶器。
<br>
<br>　　白瓷瓯甚洁，红炉炭方炽。沫下L尘香，花浮鱼眼沸。
<br>
<br>　　盛来有佳色，咽罢馀芳气。不见杨慕巢，谁人知此味。
<br>
<br>　　卷453_21  「题文集柜」白居易
<br>
<br>　　破柏作书柜，柜牢柏复坚。收贮谁家集，题云白乐天。
<br>
<br>　　我生业文字，自幼及老年。前后七十卷，小大三千篇。
<br>
<br>　　诚知终散失，未忍遽弃捐。自开自锁闭，置在书帷前。
<br>
<br>　　身是邓伯道，世无王仲宣。只应分付女，留与外孙传。
<br>
<br>　　卷453_22  「旱热二首」白居易
<br>
<br>　　彤云散不雨，赫日吁可畏。端坐犹挥汗，出门岂容易。
<br>
<br>　　忽思公府内，青衫折腰吏。复想驿路中，红尘走马使。
<br>
<br>　　征夫更辛苦，逐客弥憔悴。日入尚趋程，宵分不遑寐。
<br>
<br>　　安知北窗叟，偃卧风飒至。簟拂碧龙鳞，扇摇白鹤翅。
<br>
<br>　　岂唯身所得，兼示心无事。谁言苦热天，元有清凉地。
<br>
<br>　　勃勃旱尘气，炎炎赤日光。飞禽s将坠，行人渴欲狂。
<br>
<br>　　壮者不耐饥，饥火烧其肠。肥者不禁热，喘急汗如浆。
<br>
<br>　　此时方自悟，老瘦亦何妨。肉轻足健逸，发少头清凉。
<br>
<br>　　薄食不饥渴，端居省衣裳。数匙粱饭冷，一领绡衫香。
<br>
<br>　　持此聊过日，焉知畏景长。
<br>
<br>　　卷453_23  「偶作二首」白居易
<br>
<br>　　战马春放归，农牛冬歇息。何独徇名人，终身役心力。
<br>
<br>　　来者殊未已，去者不知还。我今悟已晚，六十方退闲。
<br>
<br>　　犹胜不悟者，老死红尘间。
<br>
<br>　　名无高与卑，未得多健羡。事无小与大，已得多厌贱。
<br>
<br>　　如此常自苦，反此或自安。此理知甚易，此道行甚难。
<br>
<br>　　勿信人虚语，君当事上看。
<br>
<br>　　卷453_24  「池上作（西溪、南潭，皆池中胜地也）」白居易
<br>
<br>　　西溪风生竹森森，南潭萍开水沈沈。丛翠万竿湘岸色，
<br>
<br>　　空碧一泊松江心。浦派萦回误远近，桥岛向背迷窥临。
<br>
<br>　　澄澜方丈若万顷，倒影咫尺如千寻。泛然独游邈然坐，
<br>
<br>　　坐念行心思古今。菟裘不闻有泉沼，西河亦恐无云林。
<br>
<br>　　岂如白翁退老地，树高竹密池塘深。华亭双鹤白矫矫，
<br>
<br>　　太湖四石青岑岑。眼前尽日更无客，膝上此时唯有琴。
<br>
<br>　　洛阳冠盖自相索，谁肯来此同抽簪。
<br>
<br>　　卷453_25  「何处堪避暑」白居易
<br>
<br>　　何处堪避暑，林间背日楼。何处好追凉，池上随风舟。
<br>
<br>　　日高饥始食，食竟饱还游。游罢睡一觉，觉来茶一瓯。
<br>
<br>　　眼明见青山，耳醒闻碧流。脱袜闲濯足，解巾快搔头。
<br>
<br>　　如此来几时，已过六七秋。从心至百骸，无一不自由。
<br>
<br>　　拙退是其分，荣耀非所求。虽被世间笑，终无身外忧。
<br>
<br>　　此语君莫怪，静思吾亦愁。如何三伏月，杨尹谪虔州。
<br>
<br>　　卷453_26  「诏下」白居易
<br>
<br>　　昨日诏下去罪人，今日诏下得贤臣。进退者谁非我事，
<br>
<br>　　世间宠辱常纷纷。我心与世两相忘，时事虽闻如不闻。
<br>
<br>　　但喜今年饱饭吃，洛阳禾稼如秋云。更倾一尊歌一曲，
<br>
<br>　　不独忘世兼忘身。
<br>
<br>　　卷453_27  「七月一日作」白居易
<br>
<br>　　七月一日天，秋生履道里。闲居见清景，高兴从此始。
<br>
<br>　　林间暑雨歇，池上凉风起。桥竹碧鲜鲜，岸莎青靡靡。
<br>
<br>　　苍然古磐石，清浅平流水。何言中门前，便是深山里。
<br>
<br>　　双僮侍坐卧，一杖扶行止。饥闻麻粥香，渴觉云汤美。
<br>
<br>　　平生所好物，今日多在此。此外更何思，市朝心已矣。
<br>
<br>　　卷453_28  「开襟」白居易
<br>
<br>　　开襟何处好，竹下池边地。馀热体犹烦，早凉风有味。
<br>
<br>　　黄萎槐蕊结，红破莲芳坠。无奈每年秋，先来入衰思。
<br>
<br>　　卷453_29  「自宾客迁太子少傅分司」白居易
<br>
<br>　　头上渐无发，耳间新有毫。形容逐日老，官秩随年高。
<br>
<br>　　优饶又加俸，闲稳仍分曹。饮食免藜藿，居处非蓬蒿。
<br>
<br>　　何言家尚贫，银}提绿醪。勿谓身未贵，金章照紫袍。
<br>
<br>　　诚合知止足，岂宜更贪饕。默默心自问，于国有何劳。
<br>
<br>　　卷453_30  「自在」白居易
<br>
<br>　　杲杲冬日光，明暖真可爱。移榻向阳坐，拥裘仍解带。
<br>
<br>　　小奴捶我足，小婢搔我背。自问我为谁，胡然独安泰。
<br>
<br>　　安泰良有以，与君论梗概。心了事未了，饥寒迫于外。
<br>
<br>　　事了心未了，念虑煎于内。我今实多幸，事与心和会。
<br>
<br>　　内外及中间，了然无一碍。所以日阳中，向君言自在。
<br>
<br>　　卷453_31  「咏史（九年十一月作）」白居易
<br>
<br>　　秦磨利刀斩李斯，齐烧沸鼎烹郦其。可怜黄绮入商洛，
<br>
<br>　　闲卧白云歌紫芝。彼为菹醢机上尽，此为鸾皇天外飞。
<br>
<br>　　去者逍遥来者死，乃知祸福非天为。
<br>
<br>　　卷453_32  「因梦有悟」白居易
<br>
<br>　　交友沦殁尽，悠悠劳梦思。平生所厚者，昨夜梦见之。
<br>
<br>　　梦中几许事，枕上无多时。款曲数杯酒，从容一局棋。
<br>
<br>　　初见韦尚书，金紫何辉辉。中遇李侍郎，笑言甚怡怡。
<br>
<br>　　终为崔常侍，意色苦依依。一夕三改变，梦心不惊疑。
<br>
<br>　　此事人尽怪，此理谁得知。我粗知此理，闻于竺乾师。
<br>
<br>　　识行妄分别，智隐迷是非。若转识为智，菩提其庶几。
<br>
<br>　　卷453_33  「春游」白居易
<br>
<br>　　上马临出门，出门复逡巡。回头问妻子，应怪春游频。
<br>
<br>　　诚知春游频，其奈老大身。朱颜去复去，白发新更新。
<br>
<br>　　请君屈十指，为我数交亲。大限年百岁，几人及七旬。
<br>
<br>　　我今六十五，走若下坂轮。假使得七十，只有五度春。
<br>
<br>　　逢春不游乐，但恐是痴人。
<br>
<br>　　卷453_34  「题天竺南院赠闲元F清四上人」白居易
<br>
<br>　　杂芳涧草合，繁绿岩树新。山深景候晚，四月有馀春。
<br>
<br>　　竹寺过微雨，石径无纤尘。白衣一居士，方袍四道人。
<br>
<br>　　地是佛国土，人非俗交亲。城中山下别，相送亦殷勤。
<br>
<br>　　卷453_35  「哭师皋」白居易
<br>
<br>　　南康丹硪魂回，洛阳篮舁送葬来。北邙原边尹村畔，
<br>
<br>　　月苦烟愁夜过半。妻孥兄弟号一声，十二人肠一时断。
<br>
<br>　　往者何人送者谁，乐天哭别师皋时。平生分义向人尽，
<br>
<br>　　今日哀冤唯我知。我知何益徒垂泪，篮舆回竿马回辔。
<br>
<br>　　何日重闻扫市歌，谁家收得琵琶伎。萧萧风树白杨影，
<br>
<br>　　苍苍露草青蒿气。更就坟前哭一声，与君此别终天地。
<br>
<br>　　卷453_36  「隐几赠客」白居易
<br>
<br>　　宦情本淡薄，年貌又老丑。紫绶与金章，于予亦何有。
<br>
<br>　　有时独隐几，答然无所偶。卧枕一卷书，起尝一杯酒。
<br>
<br>　　书将引昏睡，酒用扶衰朽。客到忽已酣，脱巾坐搔首。
<br>
<br>　　疏顽倚老病，容恕惭交友。忽思庄生言，亦拟鞭其后。
<br>
<br>　　卷453_37  「夏日作」白居易
<br>
<br>　　葛衣疏且单，纱帽轻复宽。一衣与一帽，可以过炎天。
<br>
<br>　　止于便吾体，何必被罗纨。宿雨林笋嫩，晨露园葵鲜。
<br>
<br>　　烹葵炮嫩笋，可以备朝餐。止于适吾口，何必饫腥膻。
<br>
<br>　　饭讫盥漱已，扪腹方果然。婆娑庭前步，安稳窗下眠。
<br>
<br>　　外养物不费，内归心不烦。不费用难尽，不烦神易安。
<br>
<br>　　庶几无夭阏，得以终天年。
<br>
<br>　　卷453_38  「晚凉偶咏」白居易
<br>
<br>　　日下西墙西，风来北窗北。中有逐凉人，单床独栖息。
<br>
<br>　　飘萧过云雨，摇曳归飞翼。新叶多好阴，初筠有佳色。
<br>
<br>　　幽深小池馆，优稳闲官职。不爱勿复论，爱亦不易得。
<br>
<br>　　卷453_39  「酬牛相公宫城早秋寓言见示兼呈梦得（时梦得有疾）」白居易
<br>
<br>　　七月中气后，金与火交争。一闻白雪唱，暑退清风生。
<br>
<br>　　碧树未摇落，寒蝉始悲鸣。夜凉枕簟滑，秋燥衣巾轻。
<br>
<br>　　疏受老慵出，刘桢疾未平。何人伴公醉，新月上宫城。
<br>
<br>　　卷453_40  「小台晚坐忆梦得」白居易
<br>
<br>　　汲泉洒小台，台上无纤埃。解带面西坐，轻襟随风开。
<br>
<br>　　晚凉闲兴动，忆同倾一杯。月明候柴户，藜杖何时来。
<br>
<br>　　卷453_41  「种桃歌」白居易
<br>
<br>　　食桃种其核，一年核生芽。二年长枝叶，三年桃有花。
<br>
<br>　　忆昨五六岁，灼灼盛芬华。迨兹八九载，有减而无加。
<br>
<br>　　去春已稀少，今春渐无多。明年后年后，芳意当如何。
<br>
<br>　　命酒树下饮，停杯拾馀葩。因桃忽自感，悲吒成狂歌。
<br>
<br>　　卷453_42  「狂言示诸侄」白居易
<br>
<br>　　世欺不识字，我忝攻文笔。世欺不得官，我忝居班秩。
<br>
<br>　　人老多病苦，我今幸无疾。人老多忧累，我今婚嫁毕。
<br>
<br>　　心安不移转，身泰无牵率。所以十年来，形神闲且逸。
<br>
<br>　　况当垂老岁，所要无多物。一裘暖过冬，一饭饱终日。
<br>
<br>　　勿言舍宅小，不过寝一室。何用鞍马多，不能骑两匹。
<br>
<br>　　如我优幸身，人中十有七。如我知足心，人中百无一。
<br>
<br>　　傍观愚亦见，当己贤多失。不敢论他人，狂言示诸侄。
<br>
<br>　　卷453_43  「偶以拙诗数首寄呈裴少尹侍郎蒙以盛制四篇…美而谢之」白居易
<br>
<br>　　投君之文甚荒芜，数篇价直一束刍。报我之章何璀璨，
<br>
<br>　　累累四贯骊龙珠。毛诗三百篇后得，文选六十卷中无。
<br>
<br>　　一麋丽龟绝报赛，五鹿连柱难支梧。高兴独因秋日尽，
<br>
<br>　　清吟多与好风俱。银钩金错两殊重，宜上屏风张座隅。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
