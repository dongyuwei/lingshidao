<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百零五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷六百零五
<br>
<br>　　卷605_1  「放歌行」邵谒
<br>
<br>　　龟为秉灵亡，鱼为弄珠死。心中自有贼，莫怨任公子。
<br>
<br>　　屈原若不贤，焉得沉湘水。
<br>
<br>　　卷605_2  「长安寒食」邵谒
<br>
<br>　　春日照九衢，春风媚罗绮。万骑出都门，拥在香尘里。
<br>
<br>　　莫辞吊枯骨，千载长如此。安知今日身，不是昔时鬼。
<br>
<br>　　但看平地游，亦见摧c死。
<br>
<br>　　卷605_3  「贞女墓」邵谒
<br>
<br>　　生持节操心，死作坚贞鬼。至今坟上春，草木无花卉。
<br>
<br>　　卷605_4  「自叹」邵谒
<br>
<br>　　春蚕未成茧，已贺箱笼实。k子徒有丝，终年不成匹。
<br>
<br>　　每念古人言，有得则有失。我命独如何，憔悴长如一。
<br>
<br>　　白日九衢中，幽独暗如漆。流泉有枯时，穷贱无尽日。
<br>
<br>　　惆怅复惆怅，几回新月出。
<br>
<br>　　卷605_5  「送徐群宰望江」邵谒
<br>
<br>　　古人力文学，所务安疲m.今人力文学，所务惟公卿。
<br>
<br>　　大贤重邦本，屈迹官武城。劝民勤机杼，自然国用并。
<br>
<br>　　但见富贵者，知食不知耕。忽尔秋不熟，储廪焉得盈。
<br>
<br>　　贡艺既精苦，用心必公平。吾道不遗贤，霄汉期芳馨。
<br>
<br>　　一夫若有德，千古称其英。陶潜虽理邑，崔烈徒台衡。
<br>
<br>　　浊者必恶清，瞽者必恶明。孤松自有色，岂夺众草荣。
<br>
<br>　　为刀若不利，焉得宰牛名。为丝若不直，焉得琴上声。
<br>
<br>　　好去立高节，重来振羽翎。
<br>
<br>　　卷605_6  「秋夕」邵谒
<br>
<br>　　万里凭梦归，骨肉皆在眼。觉来益惆怅，不信长安远。
<br>
<br>　　人人但为农，我独常逢旱。恶命如漏卮，滴滴添不满。
<br>
<br>　　天末雁来时，一叫一肠断。
<br>
<br>　　卷605_7  「览孟东野集」邵谒
<br>
<br>　　蚌死留夜光，剑折留锋。哲人归大夜，千古传璋。
<br>
<br>　　璋遍四海，人伦多变改。题花花已无，玩月月犹在。
<br>
<br>　　不知天地间，白日几时昧。
<br>
<br>　　卷605_8  「送友人江行」邵谒
<br>
<br>　　送君若浪水，叠叠愁思起。梦魂如月明，相送秋江里。
<br>
<br>　　卷605_9  「下第有感」邵谒
<br>
<br>　　古人有遗言，天地如掌阔。我行三十载，青云路未达。
<br>
<br>　　尝闻读书者，所贵免征伐。谁知失意时，痛于刃伤骨。
<br>
<br>　　身如石上草，根蒂浅难活。人人皆爱春，我独愁花发。
<br>
<br>　　如何归故山，相携采薇蕨。
<br>
<br>　　卷605_10  「论政」邵谒
<br>
<br>　　贤哉三握发，为有天下忧。孙弘不开阁，丙吉宁问牛。
<br>
<br>　　内政由股肱，外政由诸侯。股肱政若行，诸侯政自修。
<br>
<br>　　一物不得所，蚁穴满山丘。莫言万木死，不因一叶秋。
<br>
<br>　　朱云若不直，汉帝终自由。子婴一失国，渭水东悠悠。
<br>
<br>　　卷605_11  「战城南」邵谒
<br>
<br>　　武皇重征伐，战士轻生死。朝争刃上功，暮作泉下鬼。
<br>
<br>　　悲风吊枯骨，明月照荒垒。千载留长声，呜咽城南水。
<br>
<br>　　卷605_12  「赠郑殷处士」邵谒
<br>
<br>　　善琴不得听，嘉玉不得名。知音既已死，良匠亦未生。
<br>
<br>　　退居一河湄，山中物景清。鱼沉池水碧，鹤去松枝轻。
<br>
<br>　　长材靡入用，大厦失巨楹。颜子不得禄，谁谓天道平。
<br>
<br>　　卷605_13  「古乐府」邵谒
<br>
<br>　　对酒弹古琴，弦中发新音。新音不可辨，十指幽怨深。
<br>
<br>　　妾颜不自保，四时如车轮。不知今夜月，曾照几时人。
<br>
<br>　　露滴芙蓉香，香销心亦死。良时无可留，残红谢池水。
<br>
<br>　　卷605_14  「经安容先生旧居」邵谒
<br>
<br>　　羽化留遗踪，千载踪难没。一泉岩下水，几度换明月。
<br>
<br>　　松老不改柯，龙久皆变骨。云雨有归时，鸡犬无还日。
<br>
<br>　　至今青山中，寂寞桃花发。
<br>
<br>　　卷605_15  「望行人」邵谒
<br>
<br>　　登楼恐不高，及高君已远。云行郎即行，云归郎不返。
<br>
<br>　　嗟为楼上人，望望不相近。若作辙中泥，不放郎车转。
<br>
<br>　　白日下西山，望尽妾肠断。
<br>
<br>　　卷605_16  「岁丰」邵谒
<br>
<br>　　皇天降丰年，本忧贫士食。贫士无良畴，安能得稼穑。
<br>
<br>　　工佣输富家，日落长叹息。为供豪者粮，役尽匹夫力。
<br>
<br>　　天地莫施恩，施恩强者得。
<br>
<br>　　卷605_17  「金谷园怀古」邵谒
<br>
<br>　　在富莫骄奢，骄奢多自亡。为女莫骋容，骋容多自伤。
<br>
<br>　　如何金谷园，郁郁椒兰房。昨夜绮罗列，今日池馆荒。
<br>
<br>　　竹死不变节，花落有馀香。美人抱义死，千载名犹彰。
<br>
<br>　　娇歌无遗音，明月留清光。浮云易改色，衰草难重芳。
<br>
<br>　　不学韩侯妇，衔冤报宋王。
<br>
<br>　　卷605_18  「春日有感」邵谒
<br>
<br>　　我心如蘖苦，他见如荠甘。火未到身者，痛楚难共谙。
<br>
<br>　　但言贫者拙，不言富者贪。谁知苦寒女，力尽为桑蚕。
<br>
<br>　　卷605_19  「学仙词」邵谒
<br>
<br>　　上仙传秘诀，澹薄与无营。炼药□□□，变姓不变形。
<br>
<br>　　三尸既无累，百虑自不生。是知寸心中，有路通上清。
<br>
<br>　　祖龙好仙术，烧却黄金精。
<br>
<br>　　卷605_20  「妓女」邵谒
<br>
<br>　　天若许人登，青山高不止。地若许人穷，黄泉深无水。
<br>
<br>　　量诸造化情，物成皆有以。如何上青冥，视之平若砥。
<br>
<br>　　日下骋琅\，空中无罗绮。但见势腾凌，将为长如此。
<br>
<br>　　炫耀一时间，逡巡九泉里。一种为埃尘，不学堕楼死。
<br>
<br>　　卷605_21  「寒女行」邵谒
<br>
<br>　　寒女命自薄，生来多贱微。家贫人不聘，一身无所归。
<br>
<br>　　养蚕多苦心，茧熟他人丝。织素徒苦力，素成他人衣。
<br>
<br>　　青楼富家女，才生便有主。终日著罗绮，何曾识机杼。
<br>
<br>　　清夜闻歌声，听之泪如雨。他人如何欢，我意又何苦。
<br>
<br>　　所以问皇天，皇天竟无语。
<br>
<br>　　卷605_22  「览镜」邵谒
<br>
<br>　　一照一回悲，再照颜色衰。日月自流水，不知身老时。
<br>
<br>　　昨日照红颜，今朝照白丝。白丝与红颜，相去咫尺间。
<br>
<br>　　卷605_23  「轻薄行」邵谒
<br>
<br>　　薄薄身上衣，轻轻浮云质。长安一花开，九陌马蹄疾。
<br>
<br>　　谁言公子车，不是天上力。
<br>
<br>　　卷605_24  「苦别离」邵谒
<br>
<br>　　十五为君婚，二十入君门。自从入户后，见君长出门。
<br>
<br>　　朝看相送人，暮看相送人。若遣折杨柳，此地树无根。
<br>
<br>　　愿为陌上土，得作马蹄尘。愿为曲木枝，得作双车轮。
<br>
<br>　　安得太行山，移来君马前。
<br>
<br>　　卷605_25  「览张骞传」邵谒
<br>
<br>　　采药不得根，寻河不得源。此时虚白首，徒感武皇恩。
<br>
<br>　　桑田未闻改，日月曾几昏。仙骨若求得，垄头无新坟。
<br>
<br>　　不见杜陵草，至今空自繁。
<br>
<br>　　卷605_26  「白头吟」邵谒
<br>
<br>　　汉家天宇阔，日月不暂闲。常将古今骨，裨作北邙山。
<br>
<br>　　山高势已极，犹自凋朱颜。
<br>
<br>　　卷605_27  「瞽者叹」邵谒
<br>
<br>　　我心岂不平，我目自不明。徒云备双足，天下何由行。
<br>
<br>　　卷605_28  「送从弟长安下第南归觐亲」邵谒
<br>
<br>　　白日不得照，戴天如戴盆。青云未见路，丹车劳出门。
<br>
<br>　　采薇秦山镇，养亲湘水源。心中岂不切，其如行路难。
<br>
<br>　　为文清益峻，为心直且安。芝兰未入用，馨香志独存。
<br>
<br>　　他门种桃李，犹能荫子孙。我家有棠阴，枝叶竟不繁。
<br>
<br>　　心醉岂因酒，愁多徒见萱。征徒忽告归，执袂殷勤论。
<br>
<br>　　在鸟终为凤，为鱼须化鲲。富贵岂长守，贫贱宁有根。
<br>
<br>　　丈夫志不大，何以佐乾坤。昼短疾于箭，早来献天言。
<br>
<br>　　莫恋苍梧畔，野烟横破村。
<br>
<br>　　卷605_29  「少年行」邵谒
<br>
<br>　　丈夫十八九，胆气欺韩彭。报仇不用剑，辅国不用兵。
<br>
<br>　　以目为水鉴，以心作权衡。愿君似尧舜，能使天下平。
<br>
<br>　　何必走马夸弓矢，然后致得人心争。
<br>
<br>　　卷605_30  「汉宫井」邵谒
<br>
<br>　　辘轳声绝离宫静，班姬几度照金井。
<br>
<br>　　梧桐老去残花开，犹似当时美人影。
<br>
<br>　　卷605_31  「显茂楼」邵谒
<br>
<br>　　秦山渭水尚悠悠，如何草树迷宫阙。
<br>
<br>　　繁华朱翠尽东流，唯有望楼对明月。
<br>
<br>　　卷605_32  「紫阁峰」邵谒
<br>
<br>　　壮国山河倚空碧，迥拔烟霞侵太白。
<br>
<br>　　绿崖下视千万寻，青天只据百馀尺。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
