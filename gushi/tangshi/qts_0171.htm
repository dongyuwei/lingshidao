<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百七十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百七十一
<br>
<br>　　卷171_1  「赠别舍人弟台卿之江南」李白
<br>
<br>　　去国客行远，还山秋梦长。梧桐落金井，一叶飞银床。
<br>
<br>　　觉罢揽明镜，鬓毛飒已霜。良图委蔓草，古貌成枯桑。
<br>
<br>　　欲道心下事，时人疑夜光。因为洞庭叶，飘落之潇湘。
<br>
<br>　　令弟经济士，谪居我何伤。潜虬隐尺水，著论谈兴亡。
<br>
<br>　　客遇王子乔，口传不死方。入洞过天地，登真朝玉皇。
<br>
<br>　　吾将抚尔背，挥手遂翱翔……
<br>
<br>　　卷171_2  「醉后赠王历阳（历阳，和州也）」李白
<br>
<br>　　书秃千兔毫，诗裁两牛腰。笔踪起龙虎，舞袖拂云霄。
<br>
<br>　　双歌二胡姬，更奏远清朝。举酒挑朔雪，从君不相饶。
<br>
<br>　　卷171_3  「赠历阳褚司马（时此公为稚子舞，故作是诗）」李白
<br>
<br>　　北堂千万寿，侍奉有光辉。先同稚子舞，更著老莱衣。
<br>
<br>　　因为小儿啼，醉倒月下归。人间无此乐，此乐世中稀。
<br>
<br>　　卷171_4  「对雪醉后赠王历阳」李白
<br>
<br>　　有身莫犯飞龙鳞，有手莫辫猛虎须。君看昔日汝南市，
<br>
<br>　　白头仙人隐玉壶。子猷闻风动窗竹，相邀共醉杯中绿。
<br>
<br>　　历阳何异山阴时，白雪飞花乱人目。君家有酒我何愁，
<br>
<br>　　客多乐酣秉烛游。谢尚自能鸲鹆舞，相如免脱ht裘。
<br>
<br>　　清晨鼓棹过江去，千里相思明月楼。
<br>
<br>　　卷171_5  「赠宣城宇文太守兼呈崔侍御」李白
<br>
<br>　　白若白鹭鲜，清如清唳蝉。受气有本性，不为外物迁。
<br>
<br>　　饮水箕山上，食雪首阳颠。回车避朝歌，掩口去盗泉。
<br>
<br>　　i广成子，倜傥鲁仲连。卓绝二公外，丹心无间然。
<br>
<br>　　昔攀六龙飞，今作百炼铅。怀恩欲报主，投佩向北燕。
<br>
<br>　　弯弓绿弦开，满月不惮坚。闲骑骏马猎，一射两虎穿。
<br>
<br>　　回旋若流光，转背落双鸢。胡虏三叹息，兼知五兵权。
<br>
<br>　　枪枪突云将，却掩我之妍。多逢剿绝儿，先著祖生鞭。
<br>
<br>　　据鞍空矍铄，壮志竟谁宣。蹉跎复来归，忧恨坐相煎。
<br>
<br>　　无风难破浪，失计长江边。危苦惜颓光，金波忽三圆。
<br>
<br>　　时游敬亭上，闲听松风眠。或弄宛溪月，虚舟信洄沿。
<br>
<br>　　颜公二十万，尽付酒家钱。兴发每取之，聊向醉中仙。
<br>
<br>　　过此无一事，静谈秋水篇。君从九卿来，水国有丰年。
<br>
<br>　　鱼盐满市井，布帛如云烟。下马不作威，冰壶照清川。
<br>
<br>　　霜眉邑中叟，皆美太守贤。时时慰风俗，往往出东田。
<br>
<br>　　竹马数小儿，拜迎白鹿前。含笑问使君，日晚可回旋。
<br>
<br>　　遂归池上酌，掩抑清风弦。曾标横浮云，下抚谢x肩。
<br>
<br>　　楼高碧海出，树古青萝悬。光禄紫霞杯，伊昔忝相传。
<br>
<br>　　良图扫沙漠，别梦绕旌旃。富贵日成疏，愿言杳无缘。
<br>
<br>　　登龙有直道，倚玉阻芳筵。敢献绕朝策，思同郭泰船。
<br>
<br>　　何言一水浅，似隔九重天。崔生何傲岸，纵酒复谈玄。
<br>
<br>　　身为名公子，英才苦。鸣凤托高梧，凌风何翩翩。
<br>
<br>　　安知慕群客，弹剑拂秋莲。
<br>
<br>　　卷171_6  「赠宣城赵太守悦」李白
<br>
<br>　　赵得宝符盛，山河功业存。三千堂上客，出入拥平原。
<br>
<br>　　六国扬清风，英声何喧喧。大贤茂远业，虎竹光南藩。
<br>
<br>　　错落千丈松，虬龙盘古根。枝下无俗草，所植唯兰荪。
<br>
<br>　　忆在南阳时，始承国士恩。公为柱下史，脱绣归田园。
<br>
<br>　　伊昔簪白笔，幽都逐游魂。持斧冠三军，霜清天北门。
<br>
<br>　　差池宰两邑，鹗立重飞翻。焚香入兰台，起草多芳言。
<br>
<br>　　夔龙一顾重，矫翼凌翔g.赤县扬雷声，强项闻至尊。
<br>
<br>　　惊飙颓秀木，迹屈道弥敦。出牧历三郡，所居猛兽奔。
<br>
<br>　　迁人同卫鹤，谬上懿公轩。自笑东郭履，侧惭狐白温。
<br>
<br>　　闲吟步竹石，精义忘朝昏。憔悴成丑士，风云何足论。
<br>
<br>　　猕猴骑土牛，羸马夹双辕。愿借羲皇景，为人照覆盆。
<br>
<br>　　溟海不振荡，何由纵鹏鲲。所期玄津白，倜傥假腾N.
<br>
<br>　　卷171_7  「赠从弟宣州长史昭」李白
<br>
<br>　　淮南望江南，千里碧山对。我行倦过之，半落青天外。
<br>
<br>　　宗英佐雄郡，水陆相控带。长川豁中流，千里泻吴会。
<br>
<br>　　君心亦如此，包纳无小大。摇笔起风霜，推诚结仁爱。
<br>
<br>　　讼庭垂桃李，宾馆罗轩盖。何意苍梧云，飘然忽相会。
<br>
<br>　　才将圣不偶，命与时俱背。独立山海间，空老圣明代。
<br>
<br>　　知音不易得，抚剑增感慨。当结九万期，中途莫先退。
<br>
<br>　　卷171_8  「于五松山赠南陵常赞府」李白
<br>
<br>　　为草当作兰，为木当作松。兰秋香风远，松寒不改容。
<br>
<br>　　松兰相因依，萧艾徒丰茸。鸡与鸡并食，鸾与鸾同枝。
<br>
<br>　　拣珠去沙砾，但有珠相随。远客投名贤，真堪写怀抱。
<br>
<br>　　若惜方寸心，待谁可倾倒。虞卿弃赵相，便与魏齐行。
<br>
<br>　　海上五百人，同日死田横。当时不好贤，岂传千古名。
<br>
<br>　　愿君同心人，于我少留情。寂寂还寂寂，出门迷所适。
<br>
<br>　　长铗归来乎，秋风思归客。
<br>
<br>　　卷171_9  「自梁园至敬亭山见会公谈陵阳山水兼期同游因有此赠」李白
<br>
<br>　　我随秋风来，瑶草恐衰歇。中途寡名山，安得弄云月。
<br>
<br>　　渡江如昨日，黄叶向人飞。敬亭惬素尚，弭棹流清辉。
<br>
<br>　　冰谷明且秀，陵峦抱江城。粲粲吴与史，衣冠耀天京。
<br>
<br>　　水国饶英奇，潜光卧幽草。会公真名僧，所在即为宝。
<br>
<br>　　开堂振白拂，高论横青云。雪山扫粉壁，墨客多新文。
<br>
<br>　　为余话幽栖，且述陵阳美。天开白龙潭，月映清秋水。
<br>
<br>　　黄山望石柱，突兀谁开张。黄鹤久不来，子安在苍茫。
<br>
<br>　　东南焉可穷，山鸟飞绝处。稠叠千万峰，相连入云去。
<br>
<br>　　闻此期振策，归来空闭关。相思如明月，可望不可攀。
<br>
<br>　　何当移白足，早晚凌苍山。且寄一书札，令予解愁颜。
<br>
<br>　　卷171_10  「赠友人三首」李白
<br>
<br>　　兰生不当户，别是闲庭草。夙被霜露欺，红荣已先老。
<br>
<br>　　谬接瑶华枝，结根君王池。顾无馨香美，叨沐清风吹。
<br>
<br>　　馀芳若可佩，卒岁长相随。
<br>
<br>　　袖中赵匕首，买自徐夫人。玉匣闭霜雪，经燕复历秦。
<br>
<br>　　其事竟不捷，沦落归沙尘。持此愿投赠，与君同急难。
<br>
<br>　　荆卿一去后，壮士多摧残。长号易水上，为我扬波澜。
<br>
<br>　　凿井当及泉，张帆当济川。廉夫唯重义，骏马不劳鞭。
<br>
<br>　　人生贵相知，何必金与钱。
<br>
<br>　　慢世薄功业，非无胸中画。谑浪万古贤，以为儿童剧。
<br>
<br>　　立产如广费，匡君怀长策。但苦山北寒，谁知道南宅。
<br>
<br>　　岁酒上逐风，霜鬓两边白。蜀主思孔明，晋家望安石。
<br>
<br>　　时人列五鼎，谈笑期一掷。虎伏被胡尘，渔歌游海滨。
<br>
<br>　　弊裘耻妻嫂，长剑托交亲。夫子秉家义，群公难与邻。
<br>
<br>　　莫持西江水，空许东溟臣。他日青云去，黄金报主人。
<br>
<br>　　卷171_11  「陈情赠友人」李白
<br>
<br>　　延陵有宝剑，价重千黄金。观风历上国，暗许故人深。
<br>
<br>　　归来挂坟松，万古知其心。懦夫感达节，壮士激青衿。
<br>
<br>　　鲍生荐夷吾，一举置齐相。斯人无良朋，岂有青云望。
<br>
<br>　　临财不苟取，推分固辞让。后世称其贤，英风邈难尚。
<br>
<br>　　论交但若此，友道孰云丧。多君骋逸藻，掩映当时人。
<br>
<br>　　舒文振颓波，秉德冠彝伦。卜居乃此地，共井为比邻。
<br>
<br>　　清琴弄云月，美酒娱冬春。薄德中见捐，忽之如遗尘。
<br>
<br>　　英豪未豹变，自古多艰辛。他人纵以疏，君意宜独亲。
<br>
<br>　　奈何成离居，相去复几许。飘风吹云霓，蔽目不得语。
<br>
<br>　　投珠冀相报，按剑恐相距。所思采芳兰，欲赠隔荆渚。
<br>
<br>　　沉忧心若醉，积恨泪如雨。愿假东壁辉，馀光照贫女。
<br>
<br>　　卷171_12  「赠从弟冽」李白
<br>
<br>　　楚人不识凤，重价求山鸡。献主昔云是，今来方觉迷。
<br>
<br>　　自居漆园北，久别咸阳西。风飘落日去，节变流莺啼。
<br>
<br>　　桃李寒未开，幽关岂来蹊。逢君发花萼，若与青云齐。
<br>
<br>　　及此桑叶绿，春蚕起中闺。日出布谷鸣，田家拥锄犁。
<br>
<br>　　顾余乏尺土，东作谁相携。傅说降霖雨，公输造云梯。
<br>
<br>　　羌戎事未息，君子悲涂泥。报国有长策，成功羞执。
<br>
<br>　　无由谒明主，杖策还蓬藜。他年尔相访，知我在溪。
<br>
<br>　　卷171_13  「赠闾丘处士」李白
<br>
<br>　　贤人有素业，乃在沙塘陂。竹影扫秋月，荷衣落古池。
<br>
<br>　　闲读山海经，散帙卧遥帷。且耽田家乐，遂旷林中期。
<br>
<br>　　野酌劝芳酒，园蔬烹露葵。如能树桃李，为我结茅茨。
<br>
<br>　　卷171_14  「赠钱征君少阳（一作送赵云卿）」李白
<br>
<br>　　白玉一杯酒，绿杨三月时。春风馀几日，两鬓各成丝。
<br>
<br>　　秉烛唯须饮，投竿也未迟。如逢渭川猎，犹可帝王师。
<br>
<br>　　卷171_15  「赠宣州灵源寺仲F公」李白
<br>
<br>　　敬亭白云气，秀色连苍梧。下映双溪水，如天落镜湖。
<br>
<br>　　此中积龙象，独许F公殊。风韵逸江左，文章动海隅。
<br>
<br>　　观心同水月，解领得明珠。今日逢支遁，高谈出有无。
<br>
<br>　　卷171_16  「赠僧朝美」李白
<br>
<br>　　水客凌洪波，长鲸涌溟海。百川随龙舟，嘘吸竟安在。
<br>
<br>　　中有不死者，探得明月珠。高价倾宇宙，馀辉照江湖。
<br>
<br>　　苞卷金缕褐，萧然若空无。谁人识此宝，窃笑有狂夫。
<br>
<br>　　了心何言说，各勉黄金躯。
<br>
<br>　　卷171_17  「赠僧行融」李白
<br>
<br>　　梁有汤惠休，常从鲍照游。峨眉史怀一，独映陈公出。
<br>
<br>　　卓绝二道人，结交凤与麟。行融亦俊发，吾知有英骨。
<br>
<br>　　海若不隐珠，骊龙吐明月。大海乘虚舟，随波任安流。
<br>
<br>　　赋诗旃檀阁，纵酒鹦鹉洲。待我适东越，相携上白楼。
<br>
<br>　　卷171_18  「赠黄山胡公求白鹇」李白
<br>
<br>　　请以双白璧，买君双白鹇。白鹇白如锦，白雪耻容颜。
<br>
<br>　　照影玉潭里，刷毛琪树间。夜栖寒月静，朝步落花闲。
<br>
<br>　　我愿得此鸟，玩之坐碧山。胡公能辍赠，笼寄野人还。
<br>
<br>　　卷171_19  「登敬亭山南望怀古，赠窦主簿」李白
<br>
<br>　　敬亭一回首，目尽天南端。仙者五六人，常闻此游盘。
<br>
<br>　　溪流琴高水，石耸麻姑坛。白龙降陵阳，黄鹤呼子安。
<br>
<br>　　羽化骑日月，云行翼鸳鸾。下视宇宙间，四溟皆波澜。
<br>
<br>　　汰绝目下事，从之复何难。百岁落半途，前期浩漫漫。
<br>
<br>　　强食不成味，清晨起长叹。愿随子明去，炼火烧金丹。
<br>
<br>　　卷171_20  「经乱后将避地剡中，留赠崔宣城」李白
<br>
<br>　　双鹅飞洛阳，五马渡江徼。何意上东门，胡雏更长啸。
<br>
<br>　　中原走豺虎，烈火焚宗庙。太白昼经天，颓阳掩馀照。
<br>
<br>　　王城皆荡覆，世路成奔峭。四海望长安，颦眉寡西笑。
<br>
<br>　　苍生疑落叶，白骨空相吊。连兵似雪山，破敌谁能料。
<br>
<br>　　我垂北溟翼，且学南山豹。崔子贤主人，欢娱每相召。
<br>
<br>　　胡床紫玉笛，却坐青云叫。杨花满州城，置酒同临眺。
<br>
<br>　　忽思剡溪去，水石远清妙。雪尽天地明，风开湖山貌。
<br>
<br>　　闷为洛生咏，醉发吴越调。赤霞动金光，日足森海峤。
<br>
<br>　　独散万古意，闲垂一溪钓。猿近天上啼，人移月边棹。
<br>
<br>　　无以墨绶苦，来求丹砂要。华发长折腰，将贻陶公诮。
<br>
<br>　　卷171_21  「献从叔当涂宰阳冰」李白
<br>
<br>　　金镜霾六国，亡新乱天经。焉知高光起，自有羽翼生。
<br>
<br>　　萧曹安zj洌耿贾摧偾埂Ｎ峒矣屑靖福杰出圣代英。
<br>
<br>　　虽无三台位，不借四豪名。激昂风云气，终协龙虎精。
<br>
<br>　　弱冠燕赵来，贤彦多逢迎。鲁连善谈笑，季布折公卿。
<br>
<br>　　遥知礼数绝，常恐不合并。惕想结宵梦，素心久已冥。
<br>
<br>　　顾惭青云器，谬奉玉樽倾。山阳五百年，绿竹忽再荣。
<br>
<br>　　高歌振林木，大笑喧雷霆。落笔洒篆文，崩云使人惊。
<br>
<br>　　吐辞又炳焕，五色罗华星。秀句满江国，高才锾焱ァ
<br>
<br>　　宰邑艰难时，浮云空古城。居人若S草，扫地无纤茎。
<br>
<br>　　惠泽及飞走，农夫尽归耕。广汉水万里，长流玉琴声。
<br>
<br>　　雅颂播吴越，还如泰阶平。小子别金陵，来时白下亭。
<br>
<br>　　群凤怜客鸟，差池相哀鸣。各拔五色毛，意重泰山轻。
<br>
<br>　　赠微所费广，斗水浇长鲸。弹剑歌苦寒，严风起前楹。
<br>
<br>　　月衔天门晓，霜落牛渚清。长叹即归路，临川空屏营。
<br>
<br>　　卷171_7  「书怀赠南陵常赞府」李白
<br>
<br>　　岁星入汉年，方朔见明主。调笑当时人，中天谢云雨。
<br>
<br>　　一去麒麟阁，遂将朝市乖。故交不过门，秋草日上阶。
<br>
<br>　　当时何特达，独与我心谐。置酒凌R台，欢娱未曾歇。
<br>
<br>　　歌动白山，舞回天门月。问我心中事，为君前致辞。
<br>
<br>　　君看我才能，何似鲁仲尼。大圣犹不遇，小儒安足悲。
<br>
<br>　　云南五月中，频丧渡泸师。毒草杀汉马，张兵夺云旗。
<br>
<br>　　至今西二河，流血拥僵尸。将无七擒略，鲁女惜园葵。
<br>
<br>　　咸阳天下枢，累岁人不足。虽有数斗玉，不如一盘粟。
<br>
<br>　　赖得契宰衡，持钧慰风俗。自顾无所用，辞家方来归。
<br>
<br>　　霜惊壮士发，泪满逐臣衣。以此不安席，蹉跎身世违。
<br>
<br>　　终当灭卫谤，不受鲁人讥。
<br>
<br>　　卷171_8  「赠汪伦（白游泾县桃花潭，村人汪伦常酝美酒以待白）」李白
<br>
<br>　　李白乘舟将欲行，忽闻岸上踏歌声。
<br>
<br>　　桃花潭水深千尺，不及汪伦送我情。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
