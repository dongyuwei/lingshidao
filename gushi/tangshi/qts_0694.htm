<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百九十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百九十四
<br>
<br>　　卷694_1  「上蜀王」张道古
<br>
<br>　　封章才达冕旒前，黜诏俄离玉座端。二乱岂由明主用，
<br>
<br>　　五危终被佞臣弹。西巡凤府非为固，东播銮舆卒未安。
<br>
<br>　　谏疏至今如可在，谁能更与读来看。
<br>
<br>　　卷694_2  「咏雨」张道古
<br>
<br>　　亢阳今已久，嘉雨自云倾。一点不斜去，极多时下成。
<br>
<br>　　卷694_3  「杨岐山」唐廪
<br>
<br>　　逗竹穿花越几村，还从旧路入云门。翠微不闭楼台出，
<br>
<br>　　清吹频回水石喧。天外鹤归松自老，岩间僧逝塔空存。
<br>
<br>　　重来白首良堪喜，朝露浮生不足言。
<br>
<br>　　卷694_4  「吹笙引」王毂
<br>
<br>　　娲皇遗音寄玉笙，双成传得何凄清。丹穴娇雏七十只，
<br>
<br>　　一时飞上秋天鸣。水泉迸泻急相续，一束宫商裂寒玉。
<br>
<br>　　旖旎香风绕指生，千声妙尽神仙曲。曲终满席悄无语，
<br>
<br>　　巫山冷碧愁云雨。
<br>
<br>　　卷694_5  「鸿门宴」王毂
<br>
<br>　　寰海沸兮争战苦，风云愁兮会龙虎。四百年汉欲开基，
<br>
<br>　　项庄一剑何虚舞。殊不知人心去暴秦，天意归明主。
<br>
<br>　　项王足底踏汉土，席上相看浑未悟。
<br>
<br>　　卷694_6  「玉树曲」王毂
<br>
<br>　　陈宫内宴明朝日，玉树新妆逞娇逸。三阁霞明天上开，
<br>
<br>　　灵鼍振擂神仙出。天花数朵风吹绽，对舞轻盈瑞香散。
<br>
<br>　　金管红弦旖旎随，霓旌玉佩参差转。璧月夜满楼风轻，
<br>
<br>　　莲舌泠泠词调新。当行狎客尽持禄，直谏犯颜无一人。
<br>
<br>　　歌舞未终乐未阕，晋王剑上粘腥血。君臣犹在醉乡中，
<br>
<br>　　一面已无陈日月。圣唐御宇三百祀，濮上桑间宜禁止。
<br>
<br>　　请停此曲归正声，愿将雅乐调元气。
<br>
<br>　　卷694_7  「苦热行」王毂
<br>
<br>　　祝融南来鞭火龙，火旗焰焰烧天红。日轮当午凝不去，
<br>
<br>　　万国如在洪炉中。五岳翠乾云彩灭，阳侯海底愁波竭。
<br>
<br>　　何当一夕金风发，为我扫却天下热。
<br>
<br>　　卷694_8  「暑日题道边树」王毂
<br>
<br>　　火轮迸焰烧长空，浮埃扑面愁朦朦。羸童走马喘不进，
<br>
<br>　　忽逢碧树含清风。清风留我移时住，满地浓阴懒前去。
<br>
<br>　　却叹人无及物功，不似团团道边树。
<br>
<br>　　卷694_9  「红蔷薇歌」王毂
<br>
<br>　　红霞烂泼猩猩血，阿母瑶池晒仙缬。晚日春风夺眼明，
<br>
<br>　　蜀机锦彩浑疑g.公子亭台香触人，百花cM无精神。
<br>
<br>　　苎罗西子见应妒，风光占断年年新。
<br>
<br>　　卷694_10  「刺桐花」王毂
<br>
<br>　　南国清和烟雨辰，刺桐夹道花开新。林梢簇簇红霞烂，
<br>
<br>　　暑天别觉生精神。英斗火欺朱槿，栖鹤惊飞翅忧烬。
<br>
<br>　　直疑青帝去匆匆，收拾春风浑不尽。
<br>
<br>　　卷694_11  「赠苍溪王明府有文在手曰长生」王毂
<br>
<br>　　执手长生在，人皆号地仙。水云真遂性，龟鹤足齐年。
<br>
<br>　　但以酒养气，何言命在天。况无婚嫁累，应拍尚平肩。
<br>
<br>　　卷694_12  「逢道者神和子」王毂
<br>
<br>　　珍重神和子，闻名五十年。童颜终不改，绿发尚依然。
<br>
<br>　　酒里消闲日，人间作散仙。长生如可慕，相逐隐林泉。
<br>
<br>　　卷694_13  「送友人归闽」王毂
<br>
<br>　　东南归思切，把酒且留连。再会知何处，相看共黯然。
<br>
<br>　　猿啼梨岭路，月白建溪船。莫恋家乡住，酬身在少年。
<br>
<br>　　卷694_14  「春草碧色」王毂
<br>
<br>　　习习东风扇，萋萋草色新。浅深千里碧，高下一时春。
<br>
<br>　　嫩叶舒烟际，微香动水滨。金塘明夕照，辇路惹芳尘。
<br>
<br>　　造化功何广，阳和力自均。今当发生日，沥恳祝良辰。
<br>
<br>　　卷694_15  「梦仙谣三首」王毂
<br>
<br>　　前程渐觉风光好，琪花片片粘瑶草。
<br>
<br>　　有人遗我五色丹，一粒吞之后天老。
<br>
<br>　　青童递酒金觞疾，列坐红霞神气逸。
<br>
<br>　　笑说留连数日间，已是人间一千日。
<br>
<br>　　瑶台绛节游皆遍，异果奇花香扑面。
<br>
<br>　　松窗梦觉却神清，残月林前三两片。
<br>
<br>　　卷694_16  「后魏行」王毂
<br>
<br>　　力微皇帝谤天嗣，太武凶残人所畏。
<br>
<br>　　一朝lqj飞上天，子孙尽作河鱼饵。
<br>
<br>　　卷694_17  「秋（一作王睿诗）」王毂
<br>
<br>　　蝉噪古槐疏叶下，树衔斜日映孤城。
<br>
<br>　　欲知潘鬓愁多少，一夜新添白数茎。
<br>
<br>　　卷694_18  「燕（一作王睿诗）」王毂
<br>
<br>　　海燕双飞意若何，曲梁呕嘎语声多。
<br>
<br>　　茅檐不必嫌卑陋，犹胜吴宫k尔窠。
<br>
<br>　　卷694_19  「牡丹（一作王睿诗）」王毂
<br>
<br>　　牡丹妖艳乱人心，一国如狂不惜金。
<br>
<br>　　曷若东园桃与李，果成无语自垂阴。
<br>
<br>　　卷694_20  「古意二首（拟陈拾遗）」孙A
<br>
<br>　　屈子生楚国，七雄知其材。介洁世不容，迹合藏蒿莱。
<br>
<br>　　道废固命也，瓢饮亦贤哉。何事葬江水，空使后人哀。
<br>
<br>　　魏礼段干木，秦王乃止戈。小国有其人，大国奈之何。
<br>
<br>　　贤哲信为美，兵甲岂云多。君子战必胜，斯言闻孟轲。
<br>
<br>　　卷694_21  「哭方玄英先生」孙A
<br>
<br>　　牛斗文星落，知是先生死。湖上闻哭声，门前见弹指。
<br>
<br>　　官无一寸禄，名传千万里。死著弊衣裳，生谁顾朱紫。
<br>
<br>　　我心痛其语，泪落不能已。犹喜韦补阙，扬名荐天子。
<br>
<br>　　卷694_22  「句」孙A
<br>
<br>　　仕宦类商贾，终日常东西。
<br>
<br>　　卷694_23  「投节度邢公」褚载
<br>
<br>　　西风昨夜坠红兰，一宿邮亭事万般。无地可耕归不得，
<br>
<br>　　有恩堪报死何难。流年怕老看将老，百计求安未得安。
<br>
<br>　　一卷新书满怀泪，频来门馆诉饥寒。
<br>
<br>　　卷694_24  「贺赵观文重试及第」褚载
<br>
<br>　　一枝仙桂两回春。始觉文章可致身。已把色丝要上第，
<br>
<br>　　又将彩笔冠群伦。龙泉再淬方知利，火浣重烧转更新。
<br>
<br>　　今日街头看御榜，大能荣耀苦心人。
<br>
<br>　　卷694_25  「赠道士」褚载
<br>
<br>　　簪星曳月下蓬壶，曾见东皋种白榆。六甲威灵藏瑞检，
<br>
<br>　　五龙雷电绕霜都。惟教鹤探丹丘信，不使人窥太乙炉。
<br>
<br>　　闻说葛陂风浪恶，许骑青鹿从行无。
<br>
<br>　　卷694_26  「晓发」褚载
<br>
<br>　　贪路贪名须早发，枕前无计暂裴回。才闻鸡唱呼童起，
<br>
<br>　　已有铃声过驿来。衣湿乍惊沾雾露，马行仍未见尘埃。
<br>
<br>　　朝朝陌上侵星去，待得酬身了便回。
<br>
<br>　　卷694_27  「晓感」褚载
<br>
<br>　　晓鼓冬冬星汉微，佩金鸣玉斗光辉。出门各自争岐路，
<br>
<br>　　至老何人免是非。大道不应由曲取，浮生还要略知机。
<br>
<br>　　故园华表高高在，可得不如丁令威。
<br>
<br>　　卷694_28  「南徐晚望」褚载
<br>
<br>　　芳草铺香晚岸晴，岸头含醉去来行。僧归岳外残钟寺，
<br>
<br>　　日下江边调角城。入浙孤帆知楚信，过淮疏雨带潮声。
<br>
<br>　　如今未免风尘役，宁敢匆匆便濯缨。
<br>
<br>　　卷694_29  「移石」褚载
<br>
<br>　　嶙峋一片溪中石，恰称幽人弹素琴。浪浸多年苔色在，
<br>
<br>　　洗来今日F痕深。磨看粹色何殊玉，敲有奇声直异金。
<br>
<br>　　不是不堪为器用，都缘良匠未留心。
<br>
<br>　　卷694_30  「瀑布」褚载
<br>
<br>　　泻雾倾烟撼撼雷，满山风雨助喧Y.争知不是青天阙，扑下银河一半来。
<br>
<br>　　卷694_31  「定鼎门」褚载
<br>
<br>　　郏r城高门倚天，九重踪迹尚依然。
<br>
<br>　　须知道德无关锁，一闭乾坤一万年。
<br>
<br>　　卷694_32  「陈仓驿」褚载
<br>
<br>　　锦翼花冠安在哉，雄飞雌伏尽尘埃。
<br>
<br>　　一双童子应惆怅，不见真人更猎来。
<br>
<br>　　卷694_33  「长城」褚载
<br>
<br>　　秦筑长城比铁牢，蕃戎不敢过临洮。
<br>
<br>　　焉知万里连云色，不及尧阶三尺高。
<br>
<br>　　卷694_34  「吊秦叟」褚载
<br>
<br>　　市西楼店金千秤，渭北田园粟万钟。
<br>
<br>　　儿被杀伤妻被虏，一身随驾到三峰。
<br>
<br>　　卷694_35  「云（一作杜牧诗）」褚载
<br>
<br>　　尽日看云首不回，无心都大似无才。
<br>
<br>　　可怜光采一片玉，万里晴天何处来。
<br>
<br>　　卷694_36  「鹤」褚载
<br>
<br>　　欲洗霜翎下涧边，却嫌菱刺污香泉。
<br>
<br>　　沙鸥浦雁应惊讶，一举扶摇直上天。
<br>
<br>　　卷694_37  「句」褚载
<br>
<br>　　相逢多是醉醺然，应有囊中子母钱。（下见《海录碎事》）
<br>
<br>　　有兴欲沽红曲酒，无人同上翠旌楼。
<br>
<br>　　星斗离披烟霭收，玉蟾蜍耀海东头。（《月诗》）
<br>
<br>　　鹿胎冠子水晶簪，长啸欹眠紫桂阴。（《送道士》）
<br>
<br>　　躞蹀马摇金络脑，婵娟人坠玉搔头。
<br>
<br>　　狂歌放饮浑成性，知道逍遥出俗笼。
<br>
<br>　　除却洛阳才子后，更谁封恨吊怀沙。
<br>
<br>　　莲浦浪澄堪倚钓，柳堤风暖好垂鞭。
<br>
<br>　　上马等闲销白日，出门轻薄倚黄金。（《少年行》）
<br>
<br>　　净名方丈虽然病，曼倩年涯未有多。
<br>
<br>　　卷694_38  「代寄边人」郑准
<br>
<br>　　君去不来久，悠悠昏又明。片心因卜解，残梦过桥惊。
<br>
<br>　　圣泽如垂饵，沙场会息兵。凉风当为我，一一送砧声。
<br>
<br>　　卷694_39  「江南清明」郑准
<br>
<br>　　吴山楚驿四年中，一见清明一改容。旅恨共风连夜起，
<br>
<br>　　韶光随酒著人浓。延兴门外攀花别，采石江头带雨逢。
<br>
<br>　　无限归心何计是，路边戈甲正重重。
<br>
<br>　　卷694_40  「题宛陵北楼」郑准
<br>
<br>　　雨来风静绿芜藓，凭著朱阑思浩然。人语独耕烧后岭，
<br>
<br>　　鸟飞斜没望中烟。松梢半露藏云寺，滩势横流出浦船。
<br>
<br>　　若遣谢宣城不死，必应吟尽夕阳川。
<br>
<br>　　卷694_41  「寄进士崔鲁范」郑准
<br>
<br>　　洛阳才子旧交知，别后干戈积咏思。百战市朝千里梦，
<br>
<br>　　三年风月几篇诗。山高雁断音书绝，谷背莺寒变化迟。
<br>
<br>　　会待路宁归得去，酒楼渔浦重相期。
<br>
<br>　　卷694_42  「云」郑准
<br>
<br>　　片片飞来静又闲，楼头江上复山前。
<br>
<br>　　飘零尽日不归去，点破清光万里天。
<br>
<br>　　卷694_43  「句」郑准
<br>
<br>　　护犊横身立，逢人揭尾跳。（题水牛，见《纪事》）
<br>
<br>　　卷694_44  「游九鲤湖」陈乘
<br>
<br>　　汗漫乘春至，林峦雾雨生。洞莓黏屐重，岩雪溅衣轻。
<br>
<br>　　窟宅分三岛，烟霞接五城。却怜饶药物，欲辨不知名。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
