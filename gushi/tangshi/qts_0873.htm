<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百七十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百七十三
<br>
<br>　　卷873_1  「题洛阳县壁」李兼
<br>
<br>　　猾吏畏服，县妖破胆。好录政声，闻于御览。
<br>
<br>　　卷873_2  「题书卷后语」杜兼
<br>
<br>　　倩俸写来手自校，汝曹读之知圣道，坠之鬻之为不孝。
<br>
<br>　　卷873_3  「题李阳冰玉箸篆词」舒元舆
<br>
<br>　　斯去千年，冰生唐时。冰复去矣，后来者谁？
<br>
<br>　　后千年有人，谁能待之。后千年无人，篆止于斯。
<br>
<br>　　呜呼主人，为吾宝之。
<br>
<br>　　卷873_4  「判误书纸背」裴
<br>
<br>　　这畔似那畔，那畔似这畔。
<br>
<br>　　我也不辞与你判，笑杀门前著靴汉。
<br>
<br>　　卷873_5  「又判争猫儿状」裴
<br>
<br>　　猫儿不识主，傍家搦老鼠。两家不须争，将来与裴。
<br>
<br>　　卷873_6  「断僧通状」李翱
<br>
<br>　　上岁童子，二十受戒。君王不朝，父母不拜。
<br>
<br>　　口称贫道，有钱放债。量决十下，牒出东界。
<br>
<br>　　卷873_7  「判僧云晏五人聚赌喧诤语」韩
<br>
<br>　　正法何曾执贝，空门不积馀财。白日既能赌博，
<br>
<br>　　通宵必醉尊。强说天堂难到，又言地狱长开。
<br>
<br>　　并付江神收管，波中便是泉台。
<br>
<br>　　卷873_8  「判道士黄山隐」皇甫大夫
<br>
<br>　　道士黄山隐，轻人复重财。太山将比甑，东海只容杯。
<br>
<br>　　绿绶藏云帔，乌巾换鹿胎。黄泉六个鬼，今夜待君来。
<br>
<br>　　卷873_9  「碾驴鞍判」罗绍威
<br>
<br>　　邺城大道甚宽，何故驾车碾鞍？
<br>
<br>　　领鞴驴汉子科决，待驾车汉子喜欢。
<br>
<br>　　卷873_10  「批州符」萧结
<br>
<br>　　秧开五叶，蚕长三眠。人皆忙迫，划甚闲船。
<br>
<br>　　卷873_11  「判部民诉主簿牒」王鲁
<br>
<br>　　汝虽打草，吾已惊蛇。
<br>
<br>　　卷873_12  「戏为冥吏判」伶人
<br>
<br>　　焦湖百里，一任作獭。
<br>
<br>　　卷873_13  「自状」张翱
<br>
<br>　　有张翱兮，寓止淮阴。来绮席兮，放恣胸襟。
<br>
<br>　　卷873_14  「刺左右膊诗」赵武建
<br>
<br>　　野鸭滩头宿，朝朝被鹘梢。忽惊飞入水，留命到今朝。
<br>
<br>　　卷873_15  「刺左臂膊诗」宋元素
<br>
<br>　　昔日已前家未贫，苦将钱物结交亲。
<br>
<br>　　如今失路寻知己，行尽关山无一人。
<br>
<br>　　卷873_16  「刺左右膊句」张
<br>
<br>　　生不怕京兆尹（左），死不畏阎罗王（右）。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
