<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百四十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百四十五
<br>
<br>　　卷245_1  「送客一归襄阳二归浔阳」韩
<br>
<br>　　南驱匹马会心期，东望扁舟惬梦思。熨斗山前春色早，
<br>
<br>　　香炉峰顶暮烟时。空林欲访庞居士，古寺应怀远法师。
<br>
<br>　　两地由来堪取兴，三贤他日幸留诗。
<br>
<br>　　卷245_2  「送故人赴江陵寻庾牧」韩
<br>
<br>　　主人持节拜荆州，走马应从一路游。斑竹冈连山雨暗，
<br>
<br>　　枇杷门向楚天秋。佳期笑把斋中酒，远意闲登城上楼。
<br>
<br>　　文体此时看又别，吾知小庾甚风流。
<br>
<br>　　卷245_3  「送客水路归陕」韩
<br>
<br>　　相风竿影晓来斜，渭水东流去不赊。枕上未醒秦地酒，
<br>
<br>　　舟前已见陕人家。春桥杨柳应齐叶，古县棠梨也作花。
<br>
<br>　　好是吾贤佳赏地，行逢三月会连沙。
<br>
<br>　　卷245_4  「送丹阳刘太真」韩
<br>
<br>　　长干道上落花朝，羡尔当年赏事饶。下箸已怜鹅炙美，
<br>
<br>　　开笼不奈鸭媒娇。春衣晚入青杨巷，细马初过皂荚桥。
<br>
<br>　　相访不辞千里远，西风好借木兰桡。
<br>
<br>　　卷245_5  「送客归江州」韩
<br>
<br>　　东归复得采真游，江水迎君日夜流。客舍不离青雀舫，
<br>
<br>　　人家旧在白鸥洲。风吹山带遥知雨，露湿荷裳已报秋。
<br>
<br>　　闻道泉明居止近，篮舆相访为淹留。
<br>
<br>　　卷245_6  「题张逸人园林」韩
<br>
<br>　　花源一曲映茅堂，清论闲阶坐夕阳。麈尾手中毛已脱，
<br>
<br>　　蟹螯尊上味初香。春深黄口传窥树，雨后青苔散点墙。
<br>
<br>　　更道小山宜助赏，呼儿舒簟醉岩芳。
<br>
<br>　　卷245_7  「又题张逸人园林」韩
<br>
<br>　　藏头不复见时人，爱此云山奉养真。露色点衣孤屿晓，
<br>
<br>　　花枝妨帽小园春。时携幼稚诸峰上，闲濯眉须一水滨。
<br>
<br>　　兴罢归来还对酌，茅檐挂著紫荷巾。
<br>
<br>　　卷245_8  「送刘将军」韩
<br>
<br>　　明光细甲照E，昨日承恩拜虎牙。胆大欲期姜伯约，
<br>
<br>　　功多不让李轻车。青巾校尉遥相许，墨槊将军莫大夸。
<br>
<br>　　阙下来时亲伏奏，胡尘未尽不为家。
<br>
<br>　　卷245_9  「送郑员外（郑时在熊尚书幕府）」韩
<br>
<br>　　风流不减杜陵时，五十为郎未是迟。孺子亦知名下士，
<br>
<br>　　乐人争唱卷中诗。身齐吏部还多醉，心顾尚书自有期。
<br>
<br>　　要路眼青知己在，不应穷巷久低眉。
<br>
<br>　　卷245_10  「寄徐州郑使君」韩
<br>
<br>　　江城五马楚云边，不羡雍容画省年。才子旧称何水部，
<br>
<br>　　使君还继谢临川。射堂草遍收残雨，官路人稀对夕天。
<br>
<br>　　虽卧郡斋千里隔，与君同见月初圆。
<br>
<br>　　卷245_11  「送襄垣王君归南阳别墅」韩
<br>
<br>　　都门霁后不飞尘，草色萋萋满路春。双兔坡东千室吏，
<br>
<br>　　三鸦水上一归人。愁眠客舍衣香满，走渡河桥马汗新。
<br>
<br>　　少妇比来多远望，应知k子上罗巾。
<br>
<br>　　卷245_12  「送王诞渤海使赴李太守行营」韩
<br>
<br>　　少年结客散黄金，中岁连兵扫绿林。渤海名王曾折首，
<br>
<br>　　汉家诸将尽倾心。行人去指徐州近，饮马回看泗水深。
<br>
<br>　　喜见明时钟太尉，功名一似旧淮阴。
<br>
<br>　　卷245_13  「送王少府归杭州」韩
<br>
<br>　　归舟一路转青O，更欲随潮向富春。吴郡陆机称地主，
<br>
<br>　　钱塘苏小是乡亲。葛花满把能消酒，栀子同心好赠人。
<br>
<br>　　早晚重过鱼浦宿，遥怜佳句箧中新。
<br>
<br>　　卷245_14  「赠王随」韩
<br>
<br>　　青云自致晚应遥，朱邸新婚乐事饶。饮罢更怜双袖舞，
<br>
<br>　　试来偏爱五花骄。帐里炉香春梦晓，堂前烛影早更朝。
<br>
<br>　　更说球场新雨歇，王孙今日定相邀。
<br>
<br>　　卷245_15  「同题仙游观」韩
<br>
<br>　　仙台下见五城楼，风物凄凄宿雨收。山色遥连秦树晚，
<br>
<br>　　砧声近报汉宫秋。疏松影落空坛静，细草香闲小洞幽。
<br>
<br>　　何用别寻方外去，人间亦自有丹丘。
<br>
<br>　　卷245_16  「访王起居不遇留赠」韩
<br>
<br>　　双龙阙下拜恩初，天子令君注起居。载笔已齐周右史，
<br>
<br>　　论诗更事谢中书。行闻漏滴随金仗，入对炉烟侍玉除。
<br>
<br>　　贺客自知来独晚，青骊不见意何如。
<br>
<br>　　卷245_17  「送刘评事赴广州使幕」韩
<br>
<br>　　征南官属似君稀，才子当今刘孝威。蛮府参军趋传舍，
<br>
<br>　　交州刺史拜行衣。前临瘴海无人过，却望衡阳少雁飞。
<br>
<br>　　为报苍梧云影道，明年早送客帆归。
<br>
<br>　　卷245_18  「送冷朝阳还上元」韩
<br>
<br>　　青丝dh引木兰船，名遂身归拜庆年。落日澄江乌榜外，
<br>
<br>　　秋风疏柳白门前。桥通小市家林近，山带平湖野寺连。
<br>
<br>　　别后依依寒食里，共君携手在东田。
<br>
<br>　　卷245_19  「送高别驾归汴州」韩
<br>
<br>　　信陵门下识君偏，骏马轻裘正少年。寒雨送归千里外，
<br>
<br>　　东风沉醉百花前。身随玉帐心应惬，官佐龙符势又全。
<br>
<br>　　久客未知何计是，参差去借汶阳田。
<br>
<br>　　卷245_20  「送康洗马归滑州」韩
<br>
<br>　　腰佩雕弓汉射声，东归衔命见双旌。青丝玉勒康侯马，
<br>
<br>　　孟水金堤滑伯城。腊雪夜看宜纵饮，寒芜昼猎不妨行。
<br>
<br>　　怀君又隔千山远，别后春风百草生。
<br>
<br>　　卷245_21  「寄上田仆射」韩
<br>
<br>　　家封薛县异诸田，报主荣亲义两全。仆射临戎谢安石，
<br>
<br>　　大夫持宪杜延年。金装昼出罗千骑，玉案晨餐直万钱。
<br>
<br>　　应念一身留阙下，阖门遥寄鲁西偏。
<br>
<br>　　卷245_22  「送王光辅归青州兼寄储侍郎」韩
<br>
<br>　　几回奏事建章宫，圣主偏知汉将功。身著紫衣趋阙下，
<br>
<br>　　口衔丹诏出关东。蝉声驿路秋山里，草色河桥落照中。
<br>
<br>　　远忆故人沧海别，当年好跃五花骢。
<br>
<br>　　卷245_23  「宴杨驸马山池（一作陈羽诗，又作朱湾诗）」韩
<br>
<br>　　垂杨拂岸草茸茸，绣户帘前花影重。下玉盘红缕细，
<br>
<br>　　酒开金瓮绿醅浓。中朝驸马何平叔，南国词人陆士龙。
<br>
<br>　　落日泛舟同醉处，回潭百丈映千峰。
<br>
<br>　　卷245_24  「送长史李少府入蜀」韩
<br>
<br>　　行行独出故关迟，南望千山无尽期。见舞巴童应暂笑，
<br>
<br>　　闻歌蜀道又堪悲。孤城晚闭清江上，匹马寒嘶白露时。
<br>
<br>　　别后此心君自见，山中何事不相思。
<br>
<br>　　卷245_25  「送客还江东」韩
<br>
<br>　　不妨高卧顺流归，五两行看扫翠微。鼯鼠夜喧孤枕近，
<br>
<br>　　晓避客船飞。一壶先醉桃枝簟，百和初熏苎布衣。
<br>
<br>　　君到新林江口泊，吟诗应赏谢玄晖。
<br>
<br>　　卷245_26  「寄令狐尚书」韩
<br>
<br>　　立身荣贵复何如，龙节红旗从板舆。妙略多推霍骠骑，
<br>
<br>　　能文独见沈尚书。临风高会千门帐，映水连营百乘车。
<br>
<br>　　他日感恩惭未报，举家犹似涸池鱼。
<br>
<br>　　卷245_27  「扈从郊庙因呈两省诸公」韩
<br>
<br>　　丹墀列士主恩同，厩马翩翩出汉宫。奉引乘舆金仗里，
<br>
<br>　　亲尝赐食玉盘中。昼趋行殿旌门北，夜宿斋房刻漏东。
<br>
<br>　　明日驾回承雨露，齐将万岁及春风。
<br>
<br>　　卷245_28  「送端州冯使君」韩
<br>
<br>　　白皙风流似有须，一门豪贵领苍梧。三峰亭暗橘边宿，
<br>
<br>　　八桂林香节下趋。玉树群儿争翠羽，金盘少妾拣明珠。
<br>
<br>　　怀君乐事不可见，i马翩翩新虎符。
<br>
<br>　　卷245_29  「送王府张参军附学及第东归」韩
<br>
<br>　　邻家不识斗鸡翁，闭户能齐隐者风。顾步曾为小山客，
<br>
<br>　　成名因事大江公。一身千里寒芜上，单马重裘腊月中。
<br>
<br>　　寂寂故园行见在，暮天残雪洛城东。
<br>
<br>　　卷245_30  「送齐明府赴东阳」韩
<br>
<br>　　绿丝帆桂为樯，过尽淮山楚水长。万里移家背春谷，
<br>
<br>　　一官行府向东阳。风流好爱杯中物，豪荡仍欺陌上郎。
<br>
<br>　　别后心期如在眼，猿声烟色树苍苍。
<br>
<br>　　卷245_31  「鲁中送从事归荥阳」韩
<br>
<br>　　故园衰草带荥波，岁晚知如君思何。轻橐归时鲁缟薄，
<br>
<br>　　寒衣缝处郑绵多。万人都督鸣骝送，百里邦君枉骑过。
<br>
<br>　　累路尽逢知己在，曾无对酒不高歌。
<br>
<br>　　卷245_32  「兖州送李明府使苏州便赴告期」韩
<br>
<br>　　莫言水国去迢迢，白马吴门见不遥。枫树林中经楚雨，
<br>
<br>　　木兰舟上蹋江潮。空山古寺千年石，草色寒堤百尺桥，
<br>
<br>　　早晚卢家兰室在，珊瑚玉佩彻青霄。
<br>
<br>　　卷245_33  「送田明府归终南别业」韩
<br>
<br>　　故园此日多心赏，窗下泉流竹外云。近馆应逢沈道士，
<br>
<br>　　比邻自识卞田君。离宫树影登山见，上苑钟声过雪闻。
<br>
<br>　　相劝早移丹凤阙，不须常恋白鸥群。
<br>
<br>　　卷245_34  「家兄自山南罢归献诗叙事」韩
<br>
<br>　　时辈已争先，吾兄未著鞭。空嗟镊须日，犹是屈腰年。
<br>
<br>　　不以殊方远，仍论水地偏。襄橙随客路，汉竹引归船。
<br>
<br>　　云木巴东峡，林泉岘北川。池馀骑马处，宅似卧龙边。
<br>
<br>　　夜簟千峰月，朝窗万井烟。朱荷江女院，青稻楚人田。
<br>
<br>　　县舍多潇洒，城楼入醉眠。黄苞柑正熟，红缕仍鲜。
<br>
<br>　　坐厌牵丝倦，因从解绶旋。初辞五斗米，唯奉一囊钱。
<br>
<br>　　室好生虚白，书耽守太玄。枥中嘶款段，阶下引潺。
<br>
<br>　　落照渊明柳，春风叔夜弦。绛纱儒客帐，丹诀羽人篇。
<br>
<br>　　雅论承安石，新诗与惠连。兴清湖见底，襟豁雾开天。
<br>
<br>　　魏阙心犹系，周才道岂捐。一丘无自逸，三府会招贤。
<br>
<br>　　卷245_35  「奉送王相公缙赴幽州巡边（一作张继诗）」韩
<br>
<br>　　黄阁开帷幄，丹墀侍冕旒。位高汤左相，权总汉诸侯。
<br>
<br>　　不改周南化，仍分赵北忧。双旌过易水，千骑入幽州。
<br>
<br>　　塞草连天暮，边风动地秋。无因随远道，结束佩吴钩。
<br>
<br>　　卷245_36  「寄赠虢州张参军」韩
<br>
<br>　　三十事诸侯，贤豪冠北州。桃花迎骏马，苏合染轻裘。
<br>
<br>　　观妓将军第，题诗关尹楼。青林朝送客，绿屿晚回舟。
<br>
<br>　　好栗分通子，名香赠莫愁。洗杯新酒熟，把烛故人留。
<br>
<br>　　百雉归云过，千峰宿雨收。蒹葭露下晚，菡萏水中秋。
<br>
<br>　　忆昨陪行乐，常时接献酬。佳期虽雾散，惠问亦川流。
<br>
<br>　　开卷酲堪解，含毫思苦抽。无因达情意，西望日悠悠。
<br>
<br>　　卷245_37  「送李中丞赴商州」韩
<br>
<br>　　五马渭桥东，连嘶逐晓风。当年紫髯将，他日黑头公。
<br>
<br>　　不异金吾宠，兼齐玉帐雄。闭营春雪下，吹角暮山空。
<br>
<br>　　香麝松阴里，寒猿黛色中。郡斋多赏事，好与故人同。
<br>
<br>　　卷245_38  「汉宫曲二首」韩
<br>
<br>　　骏马绣障泥，红尘扑四蹄。归时何太晚，日照杏花西。
<br>
<br>　　绣幕珊瑚钩，春开翡翠楼。深情不肯道，娇倚钿箜篌。
<br>
<br>　　卷245_39  「陪孟都督祭岳途中有赠」韩
<br>
<br>　　封疆七百里，禄秩二千石。拥节祠太山，寒天霜草白。
<br>
<br>　　卷245_40  「宿甑山」韩
<br>
<br>　　山中今夜何人，阙下当年近臣。
<br>
<br>　　青琐应须早去，白云何用相亲。
<br>
<br>　　卷245_41  「别甑山」韩
<br>
<br>　　一身趋侍丹墀，西路翩翩去时。
<br>
<br>　　惆怅青山绿水，何年更是来期。
<br>
<br>　　卷245_42  「送陈明府赴淮南」韩
<br>
<br>　　年华近逼清明，落日微风送行。黄鸟绵蛮芳树，
<br>
<br>　　紫骝躞蹀东城。花间一杯促膝，烟外千里含情。
<br>
<br>　　应渡淮南信宿，诸侯拥旆相迎。
<br>
<br>　　卷245_43  「送客知鄂州」韩
<br>
<br>　　江口千家带楚云，江花乱点雪纷纷。
<br>
<br>　　春风落日谁相见，青翰舟中有鄂君。
<br>
<br>　　卷245_44  「寒食（一作寒食日即事）」韩
<br>
<br>　　春城无处不飞花，寒食东风御柳斜。
<br>
<br>　　日暮汉宫传蜡烛，轻烟散入五侯家。
<br>
<br>　　卷245_45  「羽林骑（一作羽林少年行）」韩
<br>
<br>　　骏马牵来御柳中，鸣鞭欲向渭桥东。
<br>
<br>　　红蹄乱蹋春城雪，花颔骄嘶上苑风。
<br>
<br>　　卷245_46  「看调马」韩
<br>
<br>　　鸳鸯赭白齿新齐，晚日花中散碧蹄。
<br>
<br>　　玉勒斗回初喷沫，金鞭欲下不成嘶。
<br>
<br>　　卷245_47  「寄赠衡州杨使君」韩
<br>
<br>　　湘竹斑斑湘水春，衡阳太守虎符新。
<br>
<br>　　朝来笑向归鸿道，早晚南飞见主人。
<br>
<br>　　卷245_48  「宿石邑山中」韩
<br>
<br>　　浮云不共此山齐，山霭苍苍望转迷。
<br>
<br>　　晓月暂飞高树里，秋河隔在数峰西。
<br>
<br>　　卷245_49  「江南曲（一作李益诗）」韩
<br>
<br>　　长乐花枝雨点销，江城日暮好相邀。
<br>
<br>　　春楼不闭葳蕤锁，绿水回通宛转桥。
<br>
<br>　　卷245_50  「赠张千牛」韩
<br>
<br>　　蓬莱阙下是天家，上路新回白鼻m.急管昼催平乐酒，春衣夜宿杜陵花。
<br>
<br>　　卷245_51  「汉宫曲二首（第二首一作李益诗）」韩
<br>
<br>　　五柞宫中过腊看，万年枝上雪花残。
<br>
<br>　　绮窗夜闭玉堂静，素绠朝穿金井寒。
<br>
<br>　　家在长陵小市中，珠帘绣户对春风。
<br>
<br>　　君王昨日移仙仗，玉辇迎将入汉宫。
<br>
<br>　　卷245_52  「赠李翼」韩
<br>
<br>　　王孙别舍拥朱轮，不羡空名乐此身。
<br>
<br>　　门外碧潭春洗马，楼前红烛夜迎人。
<br>
<br>　　卷245_53  「少年行」韩
<br>
<br>　　千点斓视窭真酰青丝结尾绣缠i.鸣鞭晓出章台路，叶叶春衣杨柳风。
<br>
<br>　　卷245_54  「题玉真观李秘书院」韩
<br>
<br>　　白云斜日影深松，玉宇瑶坛知几重。
<br>
<br>　　把酒题诗人散后，华阳洞里有疏钟。
<br>
<br>　　卷245_55  「送客之潞府」韩
<br>
<br>　　官柳青青匹马嘶，回风暮雨入铜L.佳期别在春山里，应是人参五叶齐。
<br>
<br>　　卷245_56  「送客贬五溪」韩
<br>
<br>　　南过猿声一逐臣，回看秋草泪沾巾。
<br>
<br>　　寒天暮雪空山里，几处蛮家是主人。
<br>
<br>　　卷245_57  「送齐山人归长白山」韩
<br>
<br>　　旧事仙人白兔公，掉头归去又乘风。
<br>
<br>　　柴门流水依然在，一路寒山万木中。
<br>
<br>　　卷245_58  「寄裴郓州」韩
<br>
<br>　　乌纱灵寿对秋风，怅望浮云济水东。
<br>
<br>　　官树阴阴铃阁暮，州人转忆白头翁。
<br>
<br>　　卷245_59  「梁城赠一二同幕」韩
<br>
<br>　　五营河畔列旌旗，吹角鸣鼙日暮时。
<br>
<br>　　曾是信陵门下客，雨回相吊不胜悲。
<br>
<br>　　卷245_60  「河上寄故人」韩
<br>
<br>　　河流晓天，濮水清烟。日暖昆吾台上，春深颛顼城边。
<br>
<br>　　莺声乱啁鹄□，花片细点龙泉。西望情人早至，
<br>
<br>　　犹应得醉芳年。
<br>
<br>　　卷245_61  「留题宁川香盖寺壁」韩
<br>
<br>　　爱远登高尘眼开，为怜萧寺上经台。山川谁识龙蛇蛰，
<br>
<br>　　天地自迎风雨来。柳放寒条秋已老，雁摇孤翼暮空回。
<br>
<br>　　何人会得其中事，又被残花落日催。
<br>
<br>　　卷245_62  「寄柳氏」韩
<br>
<br>　　章台柳，章台柳，颜色青青今在否？纵使长条似旧垂，
<br>
<br>　　也应攀折他人手。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
