<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百九十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百九十四
<br>
<br>　　卷494_1  「及第后过扬子江」施肩吾
<br>
<br>　　忆昔将贡年，抱愁此江边。鱼龙互闪烁，黑浪高于天。
<br>
<br>　　今日步春草，复来经此道。江神也世情，为我风色好。
<br>
<br>　　卷494_2  「夜宴曲」施肩吾
<br>
<br>　　兰缸如昼晓不眠，玉堂夜起沈香烟。青娥一行十二仙，
<br>
<br>　　欲笑不笑桃花然。碧窗弄娇梳洗晚，户外不知银汉转。
<br>
<br>　　被郎嗔罚琉璃盏，酒入四肢红玉软。
<br>
<br>　　卷494_3  「效古兴」施肩吾
<br>
<br>　　金雀无旧钗，缃绮无旧裾。唯有一寸心，长贮万里夫。
<br>
<br>　　南轩夜虫织已促，北牖飞蛾绕残烛。只言众口铄千金，
<br>
<br>　　谁信独愁销片玉。不知岁晚归不归，又将啼眼缝征衣。
<br>
<br>　　卷494_4  「古别离二首」施肩吾
<br>
<br>　　古人谩歌西飞燕，十年不见狂夫面。三更风作切梦刀，
<br>
<br>　　万转愁成系肠线。所嗟不及牛女星，一年一度得相见。
<br>
<br>　　老母别爱子，少妻送征郎。血流既四面，乃一断二肠。
<br>
<br>　　不愁寒无衣，不怕饥无粮。惟恐征战不还乡，
<br>
<br>　　母化为鬼妻为孀。
<br>
<br>　　卷494_5  「壮士行」施肩吾
<br>
<br>　　一斗之胆撑脏腑，如之筋碍臂骨。有时误入千人丛，
<br>
<br>　　自觉一身横突兀。当今四海无烟尘，胸襟被压不得伸。
<br>
<br>　　冻枭残虿我不取，污我匣里青蛇鳞。
<br>
<br>　　卷494_6  「代征妇怨」施肩吾
<br>
<br>　　寒窗羞见影相随，嫁得五陵轻薄儿。长短艳歌君自解，
<br>
<br>　　浅深更漏妾偏知。画裙多泪鸳鸯湿，云鬓慵梳玳瑁垂。
<br>
<br>　　何事不看霜雪里，坚贞惟有古松枝。
<br>
<br>　　卷494_7  「送人南游」施肩吾
<br>
<br>　　见说南行偏不易，中途莫忘寄书频。凌空瘴气堕飞鸟，
<br>
<br>　　解语山魈恼病人。闽县绿娥能引客，泉州乌药好防身。
<br>
<br>　　异花奇竹分明看，待汝归来画取真。
<br>
<br>　　卷494_8  「赠边将」施肩吾
<br>
<br>　　轻生奉国不为难，战苦身多旧箭瘢。玉匣锁龙鳞甲冷，
<br>
<br>　　金铃衬鹘羽毛寒。皂貂拥出花当背，白马骑来月在鞍。
<br>
<br>　　犹恐犬戎临虏塞，柳营时把阵图看。
<br>
<br>　　卷494_9  「上礼部侍郎陈情」施肩吾
<br>
<br>　　九重城里无亲识，八百人中独姓施。弱羽飞时攒箭险，
<br>
<br>　　蹇驴行处薄冰危。晴天欲照盆难反，贫女如花镜不知。
<br>
<br>　　却向从来受恩地，再求青律变寒枝。
<br>
<br>　　卷494_10  「早春残雪」施肩吾
<br>
<br>　　春景照林峦，玲珑雪影残。井泉添碧L，药圃洗朱栏。
<br>
<br>　　云路迷初醒，书堂映渐难。花分梅岭色，尘减玉阶寒。
<br>
<br>　　远称栖松鹤，高宜点露盘。伫逢春律后，阴谷始堪看。
<br>
<br>　　卷494_11  「送端上人游天台」施肩吾
<br>
<br>　　师今欲向天台去，来说天台意最真。溪过石桥为险处，
<br>
<br>　　路逢毛褐是真人。云边望字钟声远，雪里寻僧脚迹新。
<br>
<br>　　只可且论经夏别，莫教琪树两回春。
<br>
<br>　　卷494_12  「惜花」施肩吾
<br>
<br>　　落尽万株红，无人解系风。今朝芳径里，惆怅锦机空。
<br>
<br>　　卷494_13  「冲夜行」施肩吾
<br>
<br>　　夜行无月时，古路多荒榛。山鬼遥把火，自照不照人。
<br>
<br>　　卷494_14  「夜愁曲」施肩吾
<br>
<br>　　歌者歌未绝，愁人愁转增。空把琅\枝，强挑无心灯。
<br>
<br>　　卷494_15  「杂古词五首」施肩吾
<br>
<br>　　可怜江北女，惯唱江南曲。摇荡木兰舟，双凫不成浴。
<br>
<br>　　郎为七上香，妾作笼下灰。归时即暖热，去罢生尘埃。
<br>
<br>　　夜裁鸳鸯绮，朝织蒲桃绫。欲试一寸心，待缝三尺冰。
<br>
<br>　　怜时鱼得水，怨罢商与参。不如山栀子，却能结同心。
<br>
<br>　　红颜感暮花，白日同流水。思君若孤灯，一夜一心死。
<br>
<br>　　卷494_16  「幼女词」施肩吾
<br>
<br>　　幼女才六岁，未知巧与拙。向夜在堂前，学人拜新月。
<br>
<br>　　卷494_17  「买地词」施肩吾
<br>
<br>　　买地不惜钱，为多芳桂丛。所期在清凉，坐起闻香风。
<br>
<br>　　卷494_18  「弋阳访古」施肩吾
<br>
<br>　　行逢葛溪水，不见葛仙人。空抛青竹杖，咒作葛陂神。
<br>
<br>　　卷494_19  「幽居乐」施肩吾
<br>
<br>　　万籁不在耳，寂寥心境清。无妨数茎竹，时有萧萧声。
<br>
<br>　　卷494_20  「湘川怀古」施肩吾
<br>
<br>　　湘水终日流，湘妃昔时哭。美色已成尘，泪痕犹在竹。
<br>
<br>　　卷494_21  「秋山吟」施肩吾
<br>
<br>　　夜吟秋山上，袅袅秋风归。月色清且冷，桂香落人衣。
<br>
<br>　　卷494_22  「寒夜」施肩吾
<br>
<br>　　三复招隐吟，不知寒夜深。看看西来月，移到青天心。
<br>
<br>　　卷494_23  「湘竹词」施肩吾
<br>
<br>　　万古湘江竹，无穷奈怨何。年年长春笋，只是泪痕多。
<br>
<br>　　卷494_24  「观花后游慈恩寺」施肩吾
<br>
<br>　　世事知难了，应须问苦空。羞将看花眼，来入梵王宫。
<br>
<br>　　卷494_25  「乞巧词」施肩吾
<br>
<br>　　乞巧望星河，双双并绮罗。不嫌针眼小，只道月明多。
<br>
<br>　　卷494_26  「不见来词」施肩吾
<br>
<br>　　乌鹊语千回，黄昏不见来。漫教脂粉匣，闭了又重开。
<br>
<br>　　卷494_27  「夜起来（一作起夜来）」施肩吾
<br>
<br>　　香销连理带，尘覆合欢杯。懒卧相思枕，愁吟夜起来。
<br>
<br>　　卷494_28  「笑卿卿词」施肩吾
<br>
<br>　　笑向卿卿道，耽书夜夜多。出来看玉兔，又欲过银河。
<br>
<br>　　卷494_29  「感遇词」施肩吾
<br>
<br>　　一种貌如仙，人情要自偏。罗敷有底好，最得使君怜。
<br>
<br>　　卷494_30  「及第后夜访月仙子」施肩吾
<br>
<br>　　自喜寻幽夜，新当及第年。还将天上桂，来访月中仙。
<br>
<br>　　卷494_31  「定情乐」施肩吾
<br>
<br>　　敢嗟君不怜，自是命不谐。著破三条裙，却还双股钗。
<br>
<br>　　感郎双条脱，新破八幅绡。不惜榆荚钱，买人金步摇。
<br>
<br>　　卷494_32  「宿南一上人山房」施肩吾
<br>
<br>　　窗牖月色多，坐卧禅心静。青鬼来试人，夜深弄灯影。
<br>
<br>　　卷494_33  「兰渚泊」施肩吾
<br>
<br>　　家在洞水西，身作兰渚客。天昼无纤云，独坐空江碧。
<br>
<br>　　卷494_34  「经吴真君旧宅」施肩吾
<br>
<br>　　古仙炼丹处，不测何岁年。至今空宅基，时有五色烟。
<br>
<br>　　卷494_35  「古相思」施肩吾
<br>
<br>　　十访九不见，甚于菖蒲花。可怜云中月，今夜堕我家。
<br>
<br>　　卷494_36  「瀑布」施肩吾
<br>
<br>　　豁开青冥颠，写出万丈泉。如裁一条素，白日悬秋天。
<br>
<br>　　卷494_37  「金尺石」施肩吾
<br>
<br>　　丹砂画顽石，黄金横一尺。人世较短长，仙家爱平直。
<br>
<br>　　卷494_38  「秋洞宿」施肩吾
<br>
<br>　　夜深秋洞里，风雨报龙归。何事触人睡，不教胡蝶飞。
<br>
<br>　　卷494_39  「效古词」施肩吾
<br>
<br>　　姊妹无多兄弟少，举家钟爱年最小。
<br>
<br>　　有时绕树山鹊飞，贪看不待画眉了。
<br>
<br>　　卷494_40  「山中得刘秀才京书」施肩吾
<br>
<br>　　自笑家贫客到疏，满庭烟草不能锄。
<br>
<br>　　今朝谁料三千里，忽得刘京一纸书。
<br>
<br>　　卷494_41  「望夫词」施肩吾
<br>
<br>　　手k寒灯向影频，回文机上暗生尘。
<br>
<br>　　自家夫婿无消息，却恨桥头卖卜人。
<br>
<br>　　卷494_42  「忆四明山泉」施肩吾
<br>
<br>　　爱彼山中石泉水，幽深夜夜落空里。
<br>
<br>　　至今忆得卧云时，犹自涓涓在人耳。
<br>
<br>　　卷494_43  「西山静中吟」施肩吾
<br>
<br>　　重重道气结成神，玉阙金堂逐日新。
<br>
<br>　　若数西山得道者，连予便是十三人。
<br>
<br>　　卷494_44  「天柱山赠峨嵋田道士」施肩吾
<br>
<br>　　古称天柱连九天，峨嵋道士栖其巅。
<br>
<br>　　近闻教得玄鹤舞，试凭驱出青芝田。
<br>
<br>　　卷494_45  「夜岩谣」施肩吾
<br>
<br>　　夜上幽岩踏灵草，松枝已疏桂枝老。
<br>
<br>　　新诗几度惜不吟，此处一声风月好。
<br>
<br>　　卷494_46  「岛夷行」施肩吾
<br>
<br>　　腥臊海边多鬼市，岛夷居处无乡里。
<br>
<br>　　黑皮年少学采珠，手把生犀照咸水。
<br>
<br>　　卷494_47  「帝宫词」施肩吾
<br>
<br>　　自得君王宠爱时，敢言春色上寒枝。
<br>
<br>　　十年宫里无人问，一日承恩天下知。
<br>
<br>　　卷494_48  「叹花词」施肩吾
<br>
<br>　　前日满林红锦遍，今日绕林看不见。
<br>
<br>　　空馀古岸泥土中，零落胭脂两三片。
<br>
<br>　　卷494_49  「杜鹃花词」施肩吾
<br>
<br>　　杜鹃花时夭艳然，所恨帝城人不识。
<br>
<br>　　丁宁莫遣春风吹，留与佳人比颜色。
<br>
<br>　　卷494_50  「晓光词」施肩吾
<br>
<br>　　日轮浮动羲和推，东方一轧天门开。
<br>
<br>　　风神为我扫烟雾，四海荡荡无尘埃。
<br>
<br>　　卷494_51  「望晓词」施肩吾
<br>
<br>　　揽衣起兮望秋河，髟段矸汕崧蕖
<br>
<br>　　蟠桃树上日欲出，白榆枝畔星无多。
<br>
<br>　　卷494_52  「海边远望」施肩吾
<br>
<br>　　扶桑枝边红皎皎，天鸡一声四溟晓。
<br>
<br>　　偶看仙女上青天，鸾鹤无多采云少。
<br>
<br>　　卷494_53  「听南僧说偈词」施肩吾
<br>
<br>　　师子座中香已发，西方佛偈南僧说。
<br>
<br>　　惠风吹尽六条尘，清净水中初见月。
<br>
<br>　　卷494_54  「春日美新绿词」施肩吾
<br>
<br>　　前日萌芽小于粟，今朝草树色已足。
<br>
<br>　　天公不语能运为，驱遣羲和染新绿。
<br>
<br>　　卷494_55  「对月忆嵩阳故人」施肩吾
<br>
<br>　　团团月光照西壁，嵩阳故人千里隔。
<br>
<br>　　不知三十六峰前，定为何处峰前客。
<br>
<br>　　卷494_56  「赠莎地道士」施肩吾
<br>
<br>　　莎地阴森古莲叶，游龟暗老青苔甲。
<br>
<br>　　池边道士夸眼明，夜取t螟摘蚊睫。
<br>
<br>　　卷494_57  「效古词」施肩吾
<br>
<br>　　莫愁新得年十六，如蛾双眉长带绿。
<br>
<br>　　初学箜篌四五人，莫愁独自声前足。
<br>
<br>　　卷494_58  「冬日观早朝」施肩吾
<br>
<br>　　紫烟捧日炉香动，万马千车踏新冻。
<br>
<br>　　绣衣年少朝欲归，美人犹在青楼梦。
<br>
<br>　　卷494_59  「观吴偃画松」施肩吾
<br>
<br>　　君有绝艺终身宝，方寸巧心通万造。
<br>
<br>　　忽然写出涧底松，笔下看看一枝老。
<br>
<br>　　卷494_60  「题山僧水阁」施肩吾
<br>
<br>　　山房水阁连空翠，沈沈下有蛟龙睡。
<br>
<br>　　老僧趺坐入定时，不知花落黄金地。
<br>
<br>　　卷494_61  「登岘亭怀孟生」施肩吾
<br>
<br>　　岘山自高水自绿，后辈词人心眼俗。
<br>
<br>　　鹿门才子不再生，怪景幽奇无管属。
<br>
<br>　　卷494_62  「吴中代蜀客吟」施肩吾
<br>
<br>　　身狎吴儿家在蜀，春深屡唱思乡曲。
<br>
<br>　　峨眉风景无主人，锦江悠悠为谁绿。
<br>
<br>　　卷494_63  「戏咏榆荚」施肩吾
<br>
<br>　　风吹榆钱落如雨，绕林绕屋来不住。
<br>
<br>　　知尔不堪还酒家，漫教夷甫无行处。
<br>
<br>　　卷494_64  「寄李补阙」施肩吾
<br>
<br>　　苍生应怪君起迟，蒲轮重辗嵩阳道。
<br>
<br>　　功成名遂来不及，三十六峰仙鹤老。
<br>
<br>　　卷494_65  「贫客吟」施肩吾
<br>
<br>　　l6毯敝衣无处结，寸心耿耿如刀切。
<br>
<br>　　今朝欲泣泉客珠，及到盘中却成血。
<br>
<br>　　卷494_66  「诮山中叟」施肩吾
<br>
<br>　　老人今年八十几，口中零落残牙齿。
<br>
<br>　　天阴伛偻带嗽行，犹向岩前种松子。
<br>
<br>　　卷494_67  「闻山中步虚声」施肩吾
<br>
<br>　　何人步虚南峰顶，鹤唳九天霜月冷。
<br>
<br>　　仙词偶逐东风来，误飘数声落尘境。
<br>
<br>　　卷494_68  「题龙池山人」施肩吾
<br>
<br>　　主人家在龙池侧，水中有鱼不敢食。
<br>
<br>　　终朝采药供仙厨，却笑桃花少颜色。
<br>
<br>　　卷494_69  「玩新桃花」施肩吾
<br>
<br>　　几叹红桃开未得，忽惊造化新装饰。
<br>
<br>　　一种同沾荣盛时，偏荷清光借颜色。
<br>
<br>　　卷494_70  「山石榴花」施肩吾
<br>
<br>　　深色胭脂碎剪红，巧能攒合是天公。
<br>
<br>　　莫言无物堪相比，妖艳西施春驿中。
<br>
<br>　　卷494_71  「玩友人庭竹」施肩吾
<br>
<br>　　曾去玄洲看种玉，那似君家满庭竹。
<br>
<br>　　客来不用呼清风，此处挂冠凉自足。
<br>
<br>　　卷494_72  「秋夜山居二首」施肩吾
<br>
<br>　　幽居正想餐霞客，夜久月寒珠露滴。
<br>
<br>　　千年独鹤两三声，飞下岩前一枝柏。
<br>
<br>　　去雁声遥人语绝，谁家素机织新雪。
<br>
<br>　　秋山野客醉醒时，百尺老松衔半月。
<br>
<br>　　卷494_73  「秋夜山中别友人」施肩吾
<br>
<br>　　独鹤孤云两难说，明朝又作东西别。
<br>
<br>　　知君少壮无几年，莫爱闲吟老松月。
<br>
<br>　　卷494_74  「赠别王炼师往罗浮」施肩吾
<br>
<br>　　道俗骈阗留不住，罗浮山上有心期。
<br>
<br>　　却愁仙处人难到，别后音书寄与谁。
<br>
<br>　　卷494_75  「春日餐霞阁」施肩吾
<br>
<br>　　洒水初晴物候新，餐霞阁上最宜春。
<br>
<br>　　山花四面风吹入，为我铺床作锦茵。
<br>
<br>　　卷494_76  「喜友再相逢」施肩吾
<br>
<br>　　三十年前与君别，可怜容色夺花红。
<br>
<br>　　谁知日月相催促，此度见君成老翁。
<br>
<br>　　卷494_77  「候仙词」施肩吾
<br>
<br>　　西归公子何时降，南岳先生早晚来。
<br>
<br>　　巡历世间犹未遍，乞求鸾鹤且裴回。
<br>
<br>　　卷494_78  「修仙词」施肩吾
<br>
<br>　　丹田自种留年药，玄谷长生续命芝。
<br>
<br>　　世上漫忙兼漫走，不知求己更求谁。
<br>
<br>　　卷494_79  「夏日题方师院」施肩吾
<br>
<br>　　火天无处买清风，闷发时来入梵宫。
<br>
<br>　　只向方师小廊下，回看门外是樊笼。
<br>
<br>　　卷494_80  「春游乐」施肩吾
<br>
<br>　　一年三百六十日，赏心那似春中物。
<br>
<br>　　草迷曲坞花满园，东家少年西家出。
<br>
<br>　　卷494_81  「仙客归乡词二首」施肩吾
<br>
<br>　　六合八荒游未半，子孙零落暂归来。
<br>
<br>　　井边不认捎云树，多是门人在后栽。
<br>
<br>　　洞中日月洞中仙，不算离家是几年。
<br>
<br>　　出郭始知人代变，又须抛却古时钱。
<br>
<br>　　卷494_82  「云州饮席」施肩吾
<br>
<br>　　酒肠虽满少欢情，身在云州望帝城。
<br>
<br>　　巡次合当谁改令，先须为我打还京。
<br>
<br>　　卷494_83  「戏赠李主簿」施肩吾
<br>
<br>　　官罢江南客恨遥，二年空被酒中消。
<br>
<br>　　不知暗数春游处，偏忆扬州第几桥。
<br>
<br>　　卷494_84  「春词（一作沈亚之诗）」施肩吾
<br>
<br>　　黄鸟啼多春日高，红芳开尽井边桃。
<br>
<br>　　美人手暖裁衣易，片片轻云落剪刀。
<br>
<br>　　卷494_85  「题景上人山门」施肩吾
<br>
<br>　　水有青莲沙有金，老僧于此独观心。
<br>
<br>　　愁人欲寄中峰宿，只恐白猿啼夜深。
<br>
<br>　　卷494_86  「妓人残妆词」施肩吾
<br>
<br>　　云髻已收金凤凰，巧匀轻黛约残妆。
<br>
<br>　　不知昨夜新歌响，犹在谁家绕画梁。
<br>
<br>　　卷494_87  「临水亭」施肩吾
<br>
<br>　　只怪素亭黏黛色，溪烟为我染莓苔。
<br>
<br>　　欲知源上春风起，看取桃花逐水来。
<br>
<br>　　卷494_88  「听范玄长吟」施肩吾
<br>
<br>　　声声扣出碧琅\，能使秋猿欲叫难。
<br>
<br>　　诗兴未穷心更远，手垂青拂向云看。
<br>
<br>　　卷494_89  「观叶生画花」施肩吾
<br>
<br>　　心窍玲珑貌亦奇，荣枯只在手中移。
<br>
<br>　　今朝故向霜天里，点破繁花四五枝。
<br>
<br>　　卷494_90  「洗丹沙词」施肩吾
<br>
<br>　　千淘万洗紫光攒，夜火荧荧照玉盘。
<br>
<br>　　恐是麻姑残米粒，不曾将与世人看。
<br>
<br>　　卷494_91  「长安春夜吟」施肩吾
<br>
<br>　　露盘滴时河汉微，美人灯下裁春衣。
<br>
<br>　　蟾蜍东去鹊南飞，芸香省中郎不归。
<br>
<br>　　卷494_92  「自述」施肩吾
<br>
<br>　　箧贮灵砂日日看，欲成仙法脱身难。
<br>
<br>　　不知谁向交州去，为谢罗浮葛长官。
<br>
<br>　　卷494_93  「少年行」施肩吾
<br>
<br>　　醉骑白马走空衢，恶少皆称电不如。
<br>
<br>　　五凤街头新勒辔，半垂衫袖揖金吾。
<br>
<br>　　卷494_94  「越中遇寒食」施肩吾
<br>
<br>　　去岁清明溪口，今朝寒食镜湖西。
<br>
<br>　　信知天地心不易，还有子规依旧啼。
<br>
<br>　　卷494_95  「赠采药叟」施肩吾
<br>
<br>　　老去唯将药裹行，无家无累一身轻。
<br>
<br>　　却教年少取书卷，小字灯前斗眼明。
<br>
<br>　　卷494_96  「清夜忆仙宫子」施肩吾
<br>
<br>　　夜静门深紫洞烟，孤行独坐忆神仙。
<br>
<br>　　三清宫里月如昼，十二宫楼何处眠。
<br>
<br>　　卷494_97  「江南怨」施肩吾
<br>
<br>　　愁见桥边荇叶新，兰舟枕水楫生尘。
<br>
<br>　　从来不是无莲采，十顷莲塘卖与人。
<br>
<br>　　卷494_98  「送绝尘子归旧隐二首」施肩吾
<br>
<br>　　云水千重绕洞门，独归何处是桃源。
<br>
<br>　　仙方不用随身去，留与人间老子孙。
<br>
<br>　　班藤为杖草为衣，万壑千峰独自归。
<br>
<br>　　纵令相忆谁相报，桂树岩边人信稀。
<br>
<br>　　卷494_99  「送裴秀才归淮南」施肩吾
<br>
<br>　　怪来频起咏刀头，枫叶枝边一夕秋。
<br>
<br>　　又向江南别才子，却将风景过扬州。
<br>
<br>　　卷494_100  「钱塘渡口」施肩吾
<br>
<br>　　天堑茫茫连沃焦，秦皇何事不安桥。
<br>
<br>　　钱塘渡口无钱纳，已失西兴两信潮。
<br>
<br>　　卷494_101  「春日宴徐君池亭」施肩吾
<br>
<br>　　暂凭春酒换愁颜，今日应须醉始还。
<br>
<br>　　池上有门君莫掩，从教野客见青山。
<br>
<br>　　卷494_102  「山中送友人」施肩吾
<br>
<br>　　欲折杨枝别恨生，一重枝上一啼莺。
<br>
<br>　　乱山重叠云相掩，君向乱山何处行。
<br>
<br>　　卷494_103  「寄王少府」施肩吾
<br>
<br>　　采松仙子徒销日，吃菜山僧枉过生。
<br>
<br>　　多谢蓝田王少府，人间诗酒最关情。
<br>
<br>　　卷494_104  「赠女道士郑玉华二首」施肩吾
<br>
<br>　　玄发新簪碧藕花，欲添肌雪饵红砂。
<br>
<br>　　世间风景那堪恋，长笑刘郎漫忆家。
<br>
<br>　　明镜湖中休采莲，却师阿母学神仙。
<br>
<br>　　朱丝误落青囊里，犹是箜篌第几弦。
<br>
<br>　　卷494_105  「寄西台李侍御」施肩吾
<br>
<br>　　二千馀里采琼瑰，到处伤心瓦砾堆。
<br>
<br>　　唯有绣衣周柱史，独将珠玉挂西台。
<br>
<br>　　卷494_106  「赠凌仙姥」施肩吾
<br>
<br>　　阿母从天降几时，前朝惟有汉皇知。
<br>
<br>　　仙桃不啻三回熟，饱见东方一小儿。
<br>
<br>　　卷494_107  「晚春送王秀才游剡川」施肩吾
<br>
<br>　　越山花去剡藤新，才子风光不厌春。
<br>
<br>　　第一莫寻溪上路，可怜仙女爱迷人。
<br>
<br>　　卷494_108  「冯上人院」施肩吾
<br>
<br>　　扰扰凡情逐水流，世间多喜复多忧。
<br>
<br>　　一回行到冯公院，便欲令人百事休。
<br>
<br>　　卷494_109  「金吾词」施肩吾
<br>
<br>　　行拥朱轮锦识，望仙门外叱金羁。
<br>
<br>　　染须偷嫩无人觉，唯有平康小妇知。
<br>
<br>　　卷494_110  「观舞女」施肩吾
<br>
<br>　　缠红结紫畏风吹，袅娜初回弱柳枝。
<br>
<br>　　买笑未知谁是主，万人心逐一人移。
<br>
<br>　　卷494_111  「县村居」施肩吾
<br>
<br>　　欲住村西日日慵，上山无水引高踪。
<br>
<br>　　谁能求得秦皇术，为我先驱紫阁峰。
<br>
<br>　　卷494_112  「酬周秀才」施肩吾
<br>
<br>　　三展蜀笺皆郢曲，我心珍重甚琼瑶。
<br>
<br>　　应缘水府龙神睡，偷得蛟人五色绡。
<br>
<br>　　卷494_113  「旅次文水县喜遇李少府」施肩吾
<br>
<br>　　为君三日废行程，一县官人是酒朋。
<br>
<br>　　共忆襄阳同醉处，尚书坐上纳银觥。
<br>
<br>　　卷494_114  「夏雨后题青荷兰若」施肩吾
<br>
<br>　　僧舍清凉竹树新，初经一雨洗诸尘。
<br>
<br>　　微风忽起吹莲叶，青玉盘中泻水银。
<br>
<br>　　卷494_115  「途中逢少女」施肩吾
<br>
<br>　　身倚西门笑向东，牡丹初折一枝红。
<br>
<br>　　市头日卖千般镜，知落谁家新匣中。
<br>
<br>　　卷494_116  「山中玩白鹿」施肩吾
<br>
<br>　　绕洞寻花日易销，人间无路得相招。
<br>
<br>　　呦呦白鹿毛如雪，踏我桃花过石桥。
<br>
<br>　　卷494_117  「山居乐」施肩吾
<br>
<br>　　鸾鹤每于松下见，笙歌常向坐中闻。
<br>
<br>　　手持十节龙头杖，不指虚空即指云。
<br>
<br>　　卷494_118  「襄阳曲」施肩吾
<br>
<br>　　大堤女儿郎莫寻，三三五五结同心。
<br>
<br>　　清晨对镜理容色，意欲取郎千万金。
<br>
<br>　　卷494_119  「望夫词二首」施肩吾
<br>
<br>　　看看北雁又南飞，薄幸征夫久不归。
<br>
<br>　　k子到头无信处，凡经几度上人衣。
<br>
<br>　　何事经年断书信，愁闻远客说风波。
<br>
<br>　　西家还有望夫伴，一种泪痕儿最多。
<br>
<br>　　卷494_120  「少妇游春词」施肩吾
<br>
<br>　　簇锦攒花斗胜游，万人行处最风流。
<br>
<br>　　无端自向春园里，笑摘青梅叫阿侯。
<br>
<br>　　卷494_121  「折柳枝」施肩吾
<br>
<br>　　伤见路边杨柳春，一重折尽一重新。
<br>
<br>　　今年还折去年处，不送去年离别人。
<br>
<br>　　卷494_122  「归将吟」施肩吾
<br>
<br>　　百战放归成老翁，馀生得出死人中。
<br>
<br>　　今朝授敕三回舞，两赐青娥又拜公。
<br>
<br>　　卷494_123  「惜花词」施肩吾
<br>
<br>　　千树繁红绕碧泉，正宜尊酒对芳年。
<br>
<br>　　明朝欲饮还来此，只怕春风却在前。
<br>
<br>　　卷494_124  「抛缠头词」施肩吾
<br>
<br>　　翠娥初罢绕梁词，又见双鬟对舞时。
<br>
<br>　　一抱红罗分不足，参差裂破凤凰儿。
<br>
<br>　　卷494_125  「望骑马郎」施肩吾
<br>
<br>　　碧蹄新压步初成，玉色郎君弄影行。
<br>
<br>　　赚杀唱歌楼上女，伊州误作石州声。
<br>
<br>　　卷494_126  「春日钱塘杂兴二首」施肩吾
<br>
<br>　　酒姥溪头桑袅袅，钱塘郭外柳毵毵。
<br>
<br>　　路逢邻妇遥相问，小小如今学养蚕。
<br>
<br>　　西邻年少问东邻，柳岸花堤几处新。
<br>
<br>　　昨夜雨多春水阔，隔江桃叶唤何人。
<br>
<br>　　卷494_127  「玩手植松」施肩吾
<br>
<br>　　却思毫末栽松处，青翠才将众草分。
<br>
<br>　　今日散材遮不得，看看气色欲凌云。
<br>
<br>　　卷494_128  「夜笛词」施肩吾
<br>
<br>　　皎洁西楼月未斜，笛声寥亮入东家。
<br>
<br>　　却令灯下裁衣妇，误剪同心一半花。
<br>
<br>　　卷494_129  「赠郑伦吹凤管」施肩吾
<br>
<br>　　喃喃解语凤凰儿，曾听梨园竹里吹。
<br>
<br>　　谁谓五陵年少子，还将此曲暗相随。
<br>
<br>　　卷494_130  「蜀茗词」施肩吾
<br>
<br>　　越碗初盛蜀茗新，薄烟轻处搅来匀。
<br>
<br>　　山僧问我将何比，欲道琼浆却畏嗔。
<br>
<br>　　卷494_131  「春霁」施肩吾
<br>
<br>　　煎茶水里花千片，候客亭中酒一樽。
<br>
<br>　　独对春光还寂寞，罗浮道士忽敲门。
<br>
<br>　　卷494_132  「讽山云」施肩吾
<br>
<br>　　闲云生叶不生根，常被重重蔽石门。
<br>
<br>　　赖有风帘能扫荡，满山晴日照乾坤。
<br>
<br>　　卷494_133  「日晚归山词」施肩吾
<br>
<br>　　虎迹新逢雨后泥，无人家处洞边溪。
<br>
<br>　　独行归客晚山里，赖有鹧鸪临路岐。
<br>
<br>　　卷494_134  「玩花词」施肩吾
<br>
<br>　　今朝造化使春风，开折西施面上红。
<br>
<br>　　竟日眼前犹不足，数株舁入寸心中。
<br>
<br>　　卷494_135  「长安早春」施肩吾
<br>
<br>　　报花消息是春风，未见先教何处红。
<br>
<br>　　想得芳园十馀日，万家身在画屏中。
<br>
<br>　　卷494_136  「再酬李先辈」施肩吾
<br>
<br>　　清辞再发郢人家，字字新移锦上花。
<br>
<br>　　能使龙宫买绡女，低回不敢织轻霞。
<br>
<br>　　卷494_137  「寄隐者」施肩吾
<br>
<br>　　路绝空林无处问，幽奇山水不知名。
<br>
<br>　　松门拾得一片屐，知是高人向此行。
<br>
<br>　　卷494_138  「寄四明山子」施肩吾
<br>
<br>　　高栖只在千峰里，尘世望君那得知。
<br>
<br>　　长忆去年风雨夜，向君窗下听猿时。
<br>
<br>　　卷494_139  「观美人」施肩吾
<br>
<br>　　漆点双眸鬓绕蝉，长留白雪占胸前。
<br>
<br>　　爱将红袖遮娇笑，往往偷开水上莲。
<br>
<br>　　卷494_140  「收妆词」施肩吾
<br>
<br>　　斜月胧胧照半床，茕茕孤妾懒收妆。
<br>
<br>　　灯前再览青铜镜，枉插金钗十二行。
<br>
<br>　　卷494_141  「仙女词」施肩吾
<br>
<br>　　仙女群中名最高，曾看王母种仙桃。
<br>
<br>　　手题金简非凡笔，道是天边玉兔毛。
<br>
<br>　　卷494_142  「仙翁词」施肩吾
<br>
<br>　　世间无远可为游，六合朝行夕已周。
<br>
<br>　　坛上夜深风雨静，小仙乘月击苍虬。
<br>
<br>　　卷494_143  「遇李山人」施肩吾
<br>
<br>　　游山游水几千重，二十年中一度逢。
<br>
<br>　　别易会难君且住，莫交青竹化为龙。
<br>
<br>　　卷494_144  「同张炼师溪行」施肩吾
<br>
<br>　　青溪道士紫霞巾，洞里仙家旧是邻。
<br>
<br>　　每见桃花逐流水，无回不忆武陵人。
<br>
<br>　　卷494_145  「桃源词二首」施肩吾
<br>
<br>　　夭夭花里千家住，总为当时隐暴秦。
<br>
<br>　　归去不论无旧识，子孙今亦是他人。
<br>
<br>　　秦世老翁归汉世，还同白鹤返辽城。
<br>
<br>　　纵令记得山川路，莫问当时州县名。
<br>
<br>　　卷494_146  「送道友游山」施肩吾
<br>
<br>　　欲驻如今未老形，万重山上九芝清。
<br>
<br>　　君今若问采芝路，踏水踏云攀杳冥。
<br>
<br>　　卷494_147  「赠王屋刘道士」施肩吾
<br>
<br>　　小有洞中长住客，大罗天下后来仙。
<br>
<br>　　出门即是寻常处，未可还它跨鹤鞭。
<br>
<br>　　卷494_148  「谢自然升仙」施肩吾
<br>
<br>　　分明得道谢自然，古来漫说尸解仙。
<br>
<br>　　如花年少一女子，身骑白鹤游青天。
<br>
<br>　　卷494_149  「秋吟献李舍人」施肩吾
<br>
<br>　　肠结愁根酒不消，新惊白发长愁苗。
<br>
<br>　　主司傥许题名姓，笔下看成度海桥。
<br>
<br>　　卷494_150  「山中喜静和子见访」施肩吾
<br>
<br>　　绝壁深溪无四邻，每逢猿鹤即相亲。
<br>
<br>　　小奴惊出垂藤下，山犬今朝吠一人。
<br>
<br>　　卷494_151  「春日题罗处士山舍」施肩吾
<br>
<br>　　乱叠千峰掩翠微，高人爱此自忘机。
<br>
<br>　　春风若扫阶前地，便是山花带锦飞。
<br>
<br>　　卷494_152  「访松岭徐炼师」施肩吾
<br>
<br>　　千仞峰头一谪仙，何时种玉已成田。
<br>
<br>　　开经犹在松阴里，读到南华第几篇。
<br>
<br>　　卷494_153  「江南织绫词」施肩吾
<br>
<br>　　卿卿买得越人丝，贪弄金梭懒画眉。
<br>
<br>　　女伴能来看新bE，鸳鸯正欲上花枝。
<br>
<br>　　卷494_154  「宿兰若」施肩吾
<br>
<br>　　听钟投宿入孤烟，岩下病僧犹坐禅。
<br>
<br>　　独夜客心何处是，秋云影里一灯然。
<br>
<br>　　卷494_155  「题禅僧院」施肩吾
<br>
<br>　　栖禅枝畔数花新，飞作琉璃池上尘。
<br>
<br>　　谷鸟自啼猿自叫，不能愁得定中人。
<br>
<br>　　卷494_156  「送绝粒僧」施肩吾
<br>
<br>　　碧洞青萝不畏深，免将饥渴累禅心。
<br>
<br>　　若期野客来相访，一室无烟何处寻。
<br>
<br>　　卷494_157  「早春游曲江」施肩吾
<br>
<br>　　芳处亦将枯槁同，应缘造化未施功。
<br>
<br>　　羲和若拟动炉鞴，先铸曲江千树红。
<br>
<br>　　卷494_158  「佳人览镜」施肩吾
<br>
<br>　　每坐台前见玉容，今朝不与昨朝同。
<br>
<br>　　良人一夜出门宿，减却桃花一半红。
<br>
<br>　　卷494_159  「遇王山人」施肩吾
<br>
<br>　　每欲寻君千万峰，岂知人世也相逢。
<br>
<br>　　一瓢遗却在何处，应挂天台最老松。
<br>
<br>　　卷494_160  「遇醉道士」施肩吾
<br>
<br>　　霞帔寻常带酒眠，路傍疑是酒中仙。
<br>
<br>　　醉来不住人家宿，多向远山松月边。
<br>
<br>　　卷494_161  「送人归台州」施肩吾
<br>
<br>　　莫驱归骑且徘徊，更遣离情四五杯。
<br>
<br>　　醉后不忧迷客路，遥看瀑布识天台。
<br>
<br>　　卷494_162  「赠施仙姑」施肩吾
<br>
<br>　　缥缈吾家一女仙，冰容虽小不知年。
<br>
<br>　　有时频夜看明月，心在嫦娥几案边。
<br>
<br>　　卷494_163  「山院观花」施肩吾
<br>
<br>　　初来唯见空树枝，今朝满院花如雪。
<br>
<br>　　门前为报诸少年，明日来迟不堪折。
<br>
<br>　　卷494_164  「经桃花夫人庙」施肩吾
<br>
<br>　　谁能枉驾入荒榛，随例形相土木身。
<br>
<br>　　不及连山种桃树，花开犹得识夫人。
<br>
<br>　　卷494_165  「代农叟吟」施肩吾
<br>
<br>　　且将一笑悦丰年，渐老那能日日眠。
<br>
<br>　　引客特来山地上，坐看秋水落红莲。
<br>
<br>　　卷494_166  「下第春游」施肩吾
<br>
<br>　　羁情含蘖复含辛，泪眼看花只似尘。
<br>
<br>　　天遣春风领春色，不教分付与愁人。
<br>
<br>　　卷494_167  「送僧游越」施肩吾
<br>
<br>　　麻衣年少雪为颜，却笑孤云未是闲。
<br>
<br>　　此去若逢花柳月，栖禅莫向苎罗山。
<br>
<br>　　卷494_168  「遇越州贺仲宣」施肩吾
<br>
<br>　　君在镜湖西畔住，四明山下莫经春。
<br>
<br>　　门前几个采莲女，欲泊莲舟无主人。
<br>
<br>　　卷494_169  「江南积雨叹」施肩吾
<br>
<br>　　人厌为霖水毁溪，床边生菌路成泥。
<br>
<br>　　雨师一日三回到，栋里闲云岂得栖。
<br>
<br>　　卷494_170  「云中道上作」施肩吾
<br>
<br>　　羊马群中觅人道，雁门关外绝人家。
<br>
<br>　　昔时闻有云中郡，今日无云空见沙。
<br>
<br>　　卷494_171  「同诸隐者夜登四明山」施肩吾
<br>
<br>　　半夜寻幽上四明，手攀松桂触云行。
<br>
<br>　　相呼已到无人境，何处玉箫吹一声。
<br>
<br>　　卷494_172  「戏郑申府」施肩吾
<br>
<br>　　年少郑郎那解愁，春来闲卧酒家楼。
<br>
<br>　　胡姬若拟邀他宿，挂却金鞭系紫骝。
<br>
<br>　　卷494_173  「宿干越亭」施肩吾
<br>
<br>　　琵琶洲上人行绝，干越亭中客思多。
<br>
<br>　　月满秋江山冷落，不知谁问夜如何。
<br>
<br>　　卷494_174  「少女词二首」施肩吾
<br>
<br>　　娇羞不肯点新黄，踏过金钿出绣床。
<br>
<br>　　信物无端寄谁去，等闲裁破锦鸳鸯。
<br>
<br>　　同心带里脱金钱，买取头花翠羽连。
<br>
<br>　　手执木兰犹未惯，今朝初上采菱船。
<br>
<br>　　卷494_175  「冬词」施肩吾
<br>
<br>　　锦绣堆中卧初起，芙蓉面上粉犹残。
<br>
<br>　　台前也欲梳云髻，只怕盘龙手捻难。
<br>
<br>　　卷494_176  「昭君怨」施肩吾
<br>
<br>　　马上徒劳别恨深，总缘如玉不输金。
<br>
<br>　　已知贱妾无归日，空荷君王有悔心。
<br>
<br>　　卷494_177  「赠仙子」施肩吾
<br>
<br>　　欲令雪貌带红芳，更取金瓶泻玉浆。
<br>
<br>　　凤管鹤声来未足，懒眠秋月忆萧郎。
<br>
<br>　　卷494_178  「越溪怀古」施肩吾
<br>
<br>　　忆昔西施人未求，浣纱曾向此溪头。
<br>
<br>　　一朝得侍君王侧，不见玉颜空水流。
<br>
<br>　　卷494_179  「秋夜山中赠别友人」施肩吾
<br>
<br>　　何处邀君话别情，寒山木落月华清。
<br>
<br>　　莫愁今夜无诗思，已听秋猿第一声。
<br>
<br>　　卷494_180  「大堤新咏」施肩吾
<br>
<br>　　行路少年知不知，襄阳全欠旧来时。
<br>
<br>　　宜城贾客载钱出，始觉大堤无女儿。
<br>
<br>　　卷494_181  「宿四明山」施肩吾
<br>
<br>　　黎洲老人命余宿，杳然高顶浮云平。
<br>
<br>　　下视不知几千仞，欲晓不晓天鸡声。
<br>
<br>　　卷494_182  「禁中新柳」施肩吾
<br>
<br>　　万条金钱带春烟，深染青丝不直钱。
<br>
<br>　　又免生当离别地，宫鸦啼处禁门前。
<br>
<br>　　卷494_183  「酬张明府」施肩吾
<br>
<br>　　潘令新诗忽寄来，分明绣段对花开。
<br>
<br>　　此时欲醉红楼里，正被歌人劝一杯。
<br>
<br>　　卷494_184  「安吉天宁寺闻磬」施肩吾
<br>
<br>　　玉磬敲时清夜分，老龙吟断碧天云。
<br>
<br>　　邻房逢见广州客，曾向罗浮山里闻。
<br>
<br>　　卷494_185  「句」施肩吾
<br>
<br>　　年来如抛梭，不老应不得。（以下见《纪事》）。
<br>
<br>　　花眼绽红斟酒看，药心抽绿带烟锄。（赠友人下第闲居）
<br>
<br>　　颠狂楚客歌成雪，媚赖吴娘笑是盐。
<br>
<br>　　荷翻紫盖摇波面，蒲莹青刀插水湄。
<br>
<br>　　烟黏薜荔龙须软，雨压芭蕉凤翅垂。（二联并百韵，
<br>
<br>　　山居诗所存，不见其全）
<br>
<br>　　茶为涤烦子，酒为忘忧君。（见《说郛》）。
<br>
<br>　　锄药顾老叟，焚香呼小青。（见陈继儒《珍珠船》）
<br>
<br>　　遗却白鸡呼怠＃见《野客丛谈》）。
<br>
<br>　　五通本是佛家奴，身著青衣一足无。（寺宿为五通所挠作。
<br>
<br>　　以下见《海录碎事》）
<br>
<br>　　天边有仙药，为我补三关。
<br>
<br>　　世人谁不爱年长，所欲皆非保命方。
<br>
<br>　　但看日及花，惟是朝可怜。（《槿花》）。
<br>
<br>　　池塘已长鸡头叶，篱落初开狗脊花。（赠临平湖主人）
<br>
<br>　　出路船为脚，供官本是奴。（《赠盐官主人》）
<br>
<br>　　一言感著热铁心，为人剑下偷青娥。（《老侠词》）
<br>
<br>　　青鬓丈人不识愁。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
