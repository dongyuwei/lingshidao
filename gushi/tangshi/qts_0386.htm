<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百八十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷三百八十六
<br>
<br>　　卷386_1  「和韦开州盛山十二首。宿云亭」张籍
<br>
<br>　　清净当深处，虚明向远开。卷帘无俗客，应只见云来。
<br>
<br>　　卷386_2  「和韦开州盛山十二首。梅溪」张籍
<br>
<br>　　自爱新梅好，行寻一径斜。不教人扫石，恐损落来花。
<br>
<br>　　卷386_3  「和韦开州盛山十二首。茶岭」张籍
<br>
<br>　　紫芽连白蕊，初向岭头生。自看家人摘，寻常触露行。
<br>
<br>　　卷386_4  「和韦开州盛山十二首。流杯渠」张籍
<br>
<br>　　渌酒白螺杯，随流去复回。似知人把处，各向面前来。
<br>
<br>　　卷386_5  「和韦开州盛山十二首。盘石磴」张籍
<br>
<br>　　垒石盘空远，层层势不危。不知行几匝，得到上头时。
<br>
<br>　　卷386_6  「和韦开州盛山十二首。桃坞」张籍
<br>
<br>　　春坞桃花发，多将野客游。日西殊未散，看望酒缸头。
<br>
<br>　　卷386_7  「和韦开州盛山十二首。竹岩」张籍
<br>
<br>　　独入千竿里，缘岩踏石层。笋头齐欲出，更不许人登。
<br>
<br>　　卷386_8  「和韦开州盛山十二首。琵琶台」张籍
<br>
<br>　　台上绿萝春，闲登不待人。每当休暇日，著履戴纱巾。
<br>
<br>　　卷386_9  「和韦开州盛山十二首。胡芦沼」张籍
<br>
<br>　　曲沼春流满，新蒲映野鹅。闲斋朝饭后，拄杖绕行多。
<br>
<br>　　卷386_10  「和韦开州盛山十二首。隐月岫」张籍
<br>
<br>　　月出深峰里，清凉夜亦寒。每嫌西落疾，不得到明看。
<br>
<br>　　卷386_11  「和韦开州盛山十二首。绣衣石榻」张籍
<br>
<br>　　山城无别味，药草兼鱼果。时到绣衣人，同来石上坐。
<br>
<br>　　卷386_12  「和韦开州盛山十二首。上士泉瓶」张籍
<br>
<br>　　阶上一眼泉，四边青石L.唯有护净僧，添瓶将盥漱。
<br>
<br>　　卷386_13  「送远客」张籍
<br>
<br>　　憔悴远归客，殷勤欲别杯。九星坛下路，几日见重来。
<br>
<br>　　卷386_14  「寄西峰僧」张籍
<br>
<br>　　松暗水涓涓，夜凉人未眠。西峰月犹在，遥忆草堂前。
<br>
<br>　　卷386_15  「禅师（一作西峰顶）」张籍
<br>
<br>　　独在西峰顶，年年闭石房。定中无弟子，人到为焚香。
<br>
<br>　　卷386_16  「惜花」张籍
<br>
<br>　　山中春已晚，处处见花稀。明日来应尽，林间宿不归。
<br>
<br>　　卷386_17  「题晖师影堂」张籍
<br>
<br>　　日早欲参禅，竟无相识缘。道场今独到，惆怅影堂前。
<br>
<br>　　卷386_18  「泾州塞」张籍
<br>
<br>　　行到泾州塞，唯闻羌戍鼙。道边古双堠，犹记向安西。
<br>
<br>　　卷386_19  「野田」张籍
<br>
<br>　　漠漠野田草，草中牛羊道。古墓无子孙，白杨不得老。
<br>
<br>　　卷386_20  「岸花」张籍
<br>
<br>　　可怜岸边树，红蕊发青条。东风吹渡水，冲着木兰桡。
<br>
<br>　　卷386_21  「别于鹄」张籍
<br>
<br>　　离灯及晨辉，行人起复思。出门两相顾，青山路逶迤。
<br>
<br>　　卷386_22  「送蜀客」张籍
<br>
<br>　　蜀客南行祭碧鸡，木绵花发锦江西。
<br>
<br>　　山桥日晚行人少，时见猩猩树上啼。
<br>
<br>　　卷386_23  「送元结」张籍
<br>
<br>　　昔日同游漳水边，如今重说恨绵绵。
<br>
<br>　　天涯相见还离别，客路秋风又几年。
<br>
<br>　　卷386_24  「宿山祠（一作宫山祠）」张籍
<br>
<br>　　秋草宫人斜里墓，宫人谁送葬来时。
<br>
<br>　　千千万万皆如此，家在边城亦不知。
<br>
<br>　　卷386_25  「美人宫棋」张籍
<br>
<br>　　红烛台前出翠娥，海沙铺局巧相和。
<br>
<br>　　趁行移手巡收尽，数数看谁得最多。
<br>
<br>　　卷386_26  「蛮州（一作杜牧诗，题云蛮中醉）」张籍
<br>
<br>　　瘴水蛮中入洞流，人家多住竹棚头。
<br>
<br>　　一山海上无城郭，唯见松牌记象州。
<br>
<br>　　卷386_27  「送元宗简」张籍
<br>
<br>　　貂帽垂肩窄皂裘，雪深骑马向西州。
<br>
<br>　　暂时相见还相送，却闭闲门依旧愁。
<br>
<br>　　卷386_28  「寄徐晦」张籍
<br>
<br>　　陂鱼美酒偏浓，不出琴斋见雪峰。
<br>
<br>　　应胜昨来趋府日，簿书床上乱重重。
<br>
<br>　　卷386_29  「寄白学士」张籍
<br>
<br>　　自掌天书见客稀，纵因休沐锁双扉。
<br>
<br>　　几回扶病欲相访，知向禁中归未归。
<br>
<br>　　卷386_30  「喜王六同宿」张籍
<br>
<br>　　十八年来恨别离，唯同一宿咏新诗。
<br>
<br>　　更相借问诗中语，共说如今胜旧时。
<br>
<br>　　卷386_31  「题玉像堂」张籍
<br>
<br>　　玉毫不着世间尘，辉相分明十八身。
<br>
<br>　　入夜无烟灯更好，堂中唯有转经人。
<br>
<br>　　卷386_32  「与贾岛闲游」张籍
<br>
<br>　　水北原南草色新，雪消风暖不生尘。
<br>
<br>　　城中车马应无数，能解闲行有几人。
<br>
<br>　　卷386_33  「哭丘长史」张籍
<br>
<br>　　丘公已殁故人稀，欲过街西更访谁。
<br>
<br>　　每到子城东路上，忆君相逐入朝时。
<br>
<br>　　卷386_34  「哭孟寂」张籍
<br>
<br>　　曲江院里题名处，十九人中最少年。
<br>
<br>　　今日春光君不见，杏花零落寺门前。
<br>
<br>　　卷386_35  「患眼」张籍
<br>
<br>　　三年患眼今年校，免与风光便隔生。
<br>
<br>　　昨日韩家后园里，看花犹似未分明。
<br>
<br>　　卷386_36  「答刘竞」张籍
<br>
<br>　　刘君久被时抛掷，老向城中作选人。
<br>
<br>　　昨日街西相近住，每来存问老夫身。
<br>
<br>　　卷386_37  「赠华严院僧」张籍
<br>
<br>　　一身依止荒闲院，烛耀窗中有宿烟。
<br>
<br>　　遍礼华严经里字，不曾行到寺门前。
<br>
<br>　　卷386_38  「逢故人」张籍
<br>
<br>　　山东一十馀年别，今日相逢在上都。
<br>
<br>　　说尽向来无限事，相看摩捋白髭须。
<br>
<br>　　卷386_39  「送萧远弟」张籍
<br>
<br>　　街北槐花傍马垂，病身相送出门迟。
<br>
<br>　　与君别后秋风夜，作得新诗说向谁。
<br>
<br>　　卷386_40  「送辛少府任乐安」张籍
<br>
<br>　　才多不肯浪容身，老大诗章转更新。
<br>
<br>　　选得天台山下住，一家全作学仙人。
<br>
<br>　　卷386_41  「赠任道人」张籍
<br>
<br>　　长安多病无生计，药铺医人乱索钱。
<br>
<br>　　欲得定知身上事，凭君为算小行年。
<br>
<br>　　卷386_42  「招周居士」张籍
<br>
<br>　　闭门秋雨湿墙莎，俗客来稀野思多。
<br>
<br>　　已扫书斋安药灶，山人作意早经过。
<br>
<br>　　卷386_43  「送许处士」张籍
<br>
<br>　　高情自与俗人疏，独向蓝溪选僻居。
<br>
<br>　　会到白云长取醉，不能窗下读闲书。
<br>
<br>　　卷386_44  「送律师归婺州」张籍
<br>
<br>　　京中开讲已多时，曾作坛头证戒师。
<br>
<br>　　归到双溪桥北寺，乡僧争就学威仪。
<br>
<br>　　卷386_45  「题杨秘书新居」张籍
<br>
<br>　　爱闲不向争名地，宅在街西最静坊。
<br>
<br>　　卷里诗过一千首，白头新受秘书郎。
<br>
<br>　　卷386_46  「送y师」张籍
<br>
<br>　　九星台下煎茶别，五老峰头觅寺居。
<br>
<br>　　作得新诗旋相寄，人来请莫达空书。
<br>
<br>　　卷386_47  「送僧往金州」张籍
<br>
<br>　　闻道G阴山水好，师行一一遍经过。
<br>
<br>　　事须觅取堪居处，若个溪头药最多。
<br>
<br>　　卷386_48  「寻徐道士」张籍
<br>
<br>　　寻师远到晖天观，竹院森森闭药房。
<br>
<br>　　闻入静来经七日，仙童檐下独焚香。
<br>
<br>　　卷386_49  「答开州韦使君寄车前子」张籍
<br>
<br>　　开州午日车前子，作药人皆道有神。
<br>
<br>　　惭愧使君怜病眼，三千馀里寄闲人。
<br>
<br>　　卷386_50  「忆故州」张籍
<br>
<br>　　垒石为山伴野夫，自收灵药读仙书。
<br>
<br>　　如今身是他州客，每见青山忆旧居。
<br>
<br>　　卷386_51  「送客游蜀」张籍
<br>
<br>　　行尽青山到益州，锦城楼下二江流。
<br>
<br>　　杜家曾向此中住，为到浣花溪水头。
<br>
<br>　　卷386_52  「送陆畅」张籍
<br>
<br>　　共踏长安街里尘，吴州独作未归身。
<br>
<br>　　昔年旧宅今谁住，君过西塘与问人。
<br>
<br>　　卷386_53  「感春」张籍
<br>
<br>　　远客悠悠任病身，谢家池上又逢春。
<br>
<br>　　明年各自东西去，此地看花是别人。
<br>
<br>　　卷386_54  「赠李司议」张籍
<br>
<br>　　汉庭谁问投荒客，十载天南着白衣。
<br>
<br>　　秋草茫茫恶G路，岭头遥送北人稀。
<br>
<br>　　卷386_55  「别客」张籍
<br>
<br>　　青山历历水悠悠，今日相逢明日秋。
<br>
<br>　　系马城边杨柳树，为君沽酒暂淹留。
<br>
<br>　　卷386_56  「登楼寄胡家兄弟」张籍
<br>
<br>　　独上西楼尽日闲，林烟演漾鸟蛮蛮。
<br>
<br>　　谢家兄弟重城里，不得同看雨后山。
<br>
<br>　　卷386_57  「答刘明府」张籍
<br>
<br>　　身病多时又客居，满城亲旧尽相疏。
<br>
<br>　　可怜绛县刘明府，犹解频频寄远书。
<br>
<br>　　卷386_58  「酬藤杖」张籍
<br>
<br>　　病里出门行步迟，喜君相赠古藤枝。
<br>
<br>　　倚来自觉身生力，每向傍人说得时。
<br>
<br>　　卷386_59  「法雄寺东楼」张籍
<br>
<br>　　汾阳旧宅今为寺，犹有当时歌舞楼。
<br>
<br>　　四十年来车马绝，古槐深巷暮蝉愁。
<br>
<br>　　卷386_60  「寄故人」张籍
<br>
<br>　　静曲闲房病客居，蝉声满树槿花疏。
<br>
<br>　　故人只在蓝田县，强半年来未得书。
<br>
<br>　　卷386_61  「邻妇哭征夫」张籍
<br>
<br>　　双鬟初合便分离，万里征夫不得随。
<br>
<br>　　今日军回身独殁，去时鞍马别人骑。
<br>
<br>　　卷386_62  「和崔驸马闻蝉」张籍
<br>
<br>　　凤凰楼下多欢乐，不觉秋风暮雨天。
<br>
<br>　　应为昨来身暂病，蝉声得到耳傍边。
<br>
<br>　　卷386_63  「和裴仆射看樱桃花」张籍
<br>
<br>　　昨日南园新雨后，樱桃花发旧枝柯。
<br>
<br>　　天明不待人同看，绕树重重履迹多。
<br>
<br>　　卷386_64  「和长安郭明府与友人县中会饮」张籍
<br>
<br>　　一尊清酒两人同，好在街西水县中。
<br>
<br>　　自恨病身相去远，此时闲坐对秋风。
<br>
<br>　　卷386_65  「唐昌观看花」张籍
<br>
<br>　　新红旧紫不相宜，看觉从前两月迟。
<br>
<br>　　更向同来诗客道，明年到此莫过时。
<br>
<br>　　卷386_66  「九华观看花」张籍
<br>
<br>　　街西无数闲游处，不似九华仙观中。
<br>
<br>　　花里可怜池上景，几重墙壁贮春风。
<br>
<br>　　卷386_67  「赠姚合」张籍
<br>
<br>　　丹凤城门向晓开，千官相次入朝来。
<br>
<br>　　唯君独走冲尘土，下马桥边报直回。
<br>
<br>　　卷386_68  「同韦员外开元观寻时道士」张籍
<br>
<br>　　观里初晴竹树凉，闲行共到最高房。
<br>
<br>　　昨来官罢无生计，欲就师求断谷方。
<br>
<br>　　卷386_69  「同韩侍御南溪夜赏」张籍
<br>
<br>　　喜作闲人得出城，南溪两月逐君行。
<br>
<br>　　忽闻新命须归去，一夜船中语到明。
<br>
<br>　　卷386_70  「使行望悟真寺」张籍
<br>
<br>　　采玉峰连佛寺幽，高高斜对驿门楼。
<br>
<br>　　无端来去骑官马，寸步教身不得游。
<br>
<br>　　卷386_71  「重阳日至峡道」张籍
<br>
<br>　　无限青山行已尽，回看忽觉远离家。
<br>
<br>　　逢高欲饮重阳酒，山菊今朝未有花。
<br>
<br>　　卷386_72  「赠主客刘郎中」张籍
<br>
<br>　　忆昔君登南省日，老夫犹是褐衣身。
<br>
<br>　　谁知二十馀年后，来作客曹相替人。
<br>
<br>　　卷386_73  「同严给事闻唐昌观玉蕊近有仙过，因成绝句二首」张籍
<br>
<br>　　千枝花里玉尘飞，阿母宫中见亦稀。
<br>
<br>　　应共诸仙斗百草，独来偷得一枝归。
<br>
<br>　　九色云中紫凤车，寻仙来到洞仙家。
<br>
<br>　　飞轮回处无踪迹，唯有斑斑满地花。
<br>
<br>　　卷386_74  「秋思」张籍
<br>
<br>　　洛阳城里见秋风，欲作归书意万重。
<br>
<br>　　忽恐匆匆说不尽，行人临发又开封。
<br>
<br>　　卷386_75  「忆远」张籍
<br>
<br>　　行人犹未有归期，万里初程日暮时。
<br>
<br>　　唯爱门前双柳树，枝枝叶叶不相离。
<br>
<br>　　卷386_76  「玉仙馆」张籍
<br>
<br>　　长溪新雨色如泥，野水阴云尽向西。
<br>
<br>　　楚客天南行渐远，山山树里鹧鸪啼。
<br>
<br>　　卷386_77  「寄府吏」张籍
<br>
<br>　　野外寻花共作期，今朝出郭不相随。
<br>
<br>　　待君公事有闲日，此地春风应过时。
<br>
<br>　　卷386_78  「弟萧远雪夜同宿」张籍
<br>
<br>　　数卷新游蜀客诗，长安僻巷得相随。
<br>
<br>　　草堂雪夜携琴宿，说是青城馆里时。
<br>
<br>　　卷386_79  「凉州词三首」张籍
<br>
<br>　　边城暮雨雁飞低，芦笋初生渐欲齐。
<br>
<br>　　无数铃声遥过碛，应驮白练到安西。
<br>
<br>　　古镇城门白碛开，胡兵往往傍沙堆。
<br>
<br>　　巡边使客行应早，欲问平安无使来。
<br>
<br>　　凤林关里水东流，白草黄榆六十秋。
<br>
<br>　　边将皆承主恩泽，无人解道取凉州。
<br>
<br>　　卷386_80  「宫词」张籍
<br>
<br>　　新鹰初放兔犹肥，白日君王在内稀。
<br>
<br>　　薄暮千门临欲锁，红妆飞骑向前归。
<br>
<br>　　黄金捍拨紫檀槽，弦索初张调更高。
<br>
<br>　　尽理昨来新上曲，内官帘外送樱桃。
<br>
<br>　　卷386_81  「华清宫」张籍
<br>
<br>　　温泉流入汉离宫，宫树行行浴殿空。
<br>
<br>　　武帝时人今欲尽，青山空闭御墙中。
<br>
<br>　　卷386_82  「崔驸马养鹤」张籍
<br>
<br>　　身闲无事称高情，已有人间章句名。
<br>
<br>　　求得鹤来教翦翅，望仙台下亦将行。
<br>
<br>　　卷386_83  「闲游」张籍
<br>
<br>　　老身不计人间事，野寺秋晴每独过。
<br>
<br>　　病眼校来犹断酒，却嫌行处菊花多。
<br>
<br>　　卷386_84  「刘兵曹赠酒」张籍
<br>
<br>　　一瓶颜色似甘泉，闲向新栽小竹前。
<br>
<br>　　饮罢身中更无事，移床独就夕阳眠。
<br>
<br>　　卷386_85  「送梧州王使君」张籍
<br>
<br>　　楚江亭上秋风起，看发苍梧太守船。
<br>
<br>　　千里同行从此别，相逢又隔几多年。
<br>
<br>　　卷386_86  「春日早朝」张籍
<br>
<br>　　晓陌春寒朝骑来，瑞云深处见楼台。
<br>
<br>　　夜来新雨沙堤湿，东上x门应未开。
<br>
<br>　　卷386_87  「寄朱、阚二山人」张籍
<br>
<br>　　为个朝章束此身，眼看东路去无因。
<br>
<br>　　历阳旧客今应少，转忆邻家二老人。
<br>
<br>　　卷386_88  「寄李渤」张籍
<br>
<br>　　五度溪头踯躅红，嵩阳寺里讲时钟。
<br>
<br>　　春山处处行应好，一月看花到几峰。
<br>
<br>　　卷386_89  「寻仙」张籍
<br>
<br>　　溪头一径入青崖，处处仙居隔杏花。
<br>
<br>　　更见峰西幽客说，云中犹有两三家。
<br>
<br>　　卷386_90  「同白侍郎杏园赠刘郎中」张籍
<br>
<br>　　一去潇湘头欲白，今朝始见杏花春。
<br>
<br>　　从来迁客应无数，重到花前有几人。
<br>
<br>　　卷386_91  「答鄱阳客药名诗」张籍
<br>
<br>　　江皋岁暮相逢地，黄叶霜前半夏枝。
<br>
<br>　　子夜吟诗向松桂，心中万事喜君知。
<br>
<br>　　卷386_92  「寄宋景」张籍
<br>
<br>　　诏发官兵取乱臣，将军弓箭不离身。
<br>
<br>　　今君独在征东府，莫遣功名属别人。
<br>
<br>　　卷386_93  「寄王侍御（一作奉御）」张籍
<br>
<br>　　爱君紫阁峰前好，新作书堂药灶成。
<br>
<br>　　见欲移居相近住，有田多与种黄精。
<br>
<br>　　卷386_94  「题渭北寺上方」张籍
<br>
<br>　　昔祭郊坛今谒陵，寺中高处最来登。
<br>
<br>　　十馀年后人多别，喜见当时转读僧。
<br>
<br>　　卷386_95  「闲游（一作题山寺僧院）」张籍
<br>
<br>　　终日不离尘土间，若为能见此身闲。
<br>
<br>　　今朝暂共游僧语，更恨趋时别旧山。
<br>
<br>　　卷386_96  「倡女词」张籍
<br>
<br>　　轻鬓丛梳阔扫眉，为嫌风日下楼稀。
<br>
<br>　　画罗金缕难相称，故著寻常淡薄衣。
<br>
<br>　　卷386_97  「答元八遗纱帽」张籍
<br>
<br>　　黑纱方帽君边得，称对山前坐竹床。
<br>
<br>　　唯恐被人偷剪样，不曾闲戴出书堂。
<br>
<br>　　卷386_98  「题僧院」张籍
<br>
<br>　　闻师行讲青龙疏，本寺住来多少年。
<br>
<br>　　静扫空房唯独坐，千茎秋竹在檐前。
<br>
<br>　　卷386_99  「送元八」张籍
<br>
<br>　　百神斋祭相随遍，寻竹看山亦共行。
<br>
<br>　　明日城西送君去，旧游重到独题名。
<br>
<br>　　卷386_100  「吴楚歌词」张籍
<br>
<br>　　庭前春鸟啄林声，红夹罗襦缝未成。
<br>
<br>　　今朝社日停针线，起向朱樱树下行。
<br>
<br>　　卷386_101  「题方睦上人月台观」张籍
<br>
<br>　　一身清净无童子，独坐空堂得几年。
<br>
<br>　　每夜焚香通月观，可怜光影最团圆。
<br>
<br>　　卷386_102  「华山庙」张籍
<br>
<br>　　金天庙下西京道，巫女纷纷走似烟。
<br>
<br>　　手把纸钱迎过客，遣求恩福到神前。
<br>
<br>　　卷386_103  「病中酬元宗简」张籍
<br>
<br>　　东风渐暖满城春，独占幽居养病身。
<br>
<br>　　莫说樱桃花已发，今年不作看花人。
<br>
<br>　　卷386_104  「寺宿斋」张籍
<br>
<br>　　晚到金光门外寺，寺中新竹隔帘多。
<br>
<br>　　斋官禁与僧相见，院院开门不得过。
<br>
<br>　　卷386_105  「赠施肩吾」张籍
<br>
<br>　　世间渐觉无多事，虽有空名未著身。
<br>
<br>　　合取药成相待吃，不须先作上天人。
<br>
<br>　　卷386_106  「赠王建」张籍
<br>
<br>　　白君去后交游少，东野亡来箧笥贫。
<br>
<br>　　赖有白头王建在，眼前犹见咏诗人。
<br>
<br>　　卷386_107  「逢贾岛」张籍
<br>
<br>　　僧房逢着款冬花，出寺行吟日已斜。
<br>
<br>　　十二街中春雪遍，马蹄今去入谁家。
<br>
<br>　　卷386_108  「山中酬人」张籍
<br>
<br>　　山中日暖春鸠鸣，逐水看花任意行。
<br>
<br>　　向晚归来石窗下，菖蒲叶上见题名。
<br>
<br>　　卷386_109  「弱柏院僧影堂」张籍
<br>
<br>　　弱柏倒垂如线蔓，檐头不见有枝柯。
<br>
<br>　　影堂香火长相续，应得人来礼拜多。
<br>
<br>　　卷386_110  「题故僧影堂」张籍
<br>
<br>　　香消云锁旧僧家，僧刹残形半壁斜。
<br>
<br>　　日暮松烟寒漠漠，秋风吹破纸莲花。
<br>
<br>　　卷386_111  「无题（一作刘禹锡诗，题云踏歌词）」张籍
<br>
<br>　　桃溪柳陌好经过，灯下妆成月下歌。
<br>
<br>　　为是襄王故宫地，至今犹有细腰多。
<br>
<br>　　卷386_112  「山禽」张籍
<br>
<br>　　山禽毛如白练带，栖我庭前栗树枝。
<br>
<br>　　猕猴半夜来取栗，一双中林向月飞。
<br>
<br>　　卷386_113  「秋山」张籍
<br>
<br>　　秋山无云复无风，溪头看月出深松。
<br>
<br>　　草堂不闭石床静，叶间坠露声重重。
<br>
<br>　　卷386_114  「玉真观」张籍
<br>
<br>　　台殿曾为贵主家，春风吹尽竹窗纱。
<br>
<br>　　院中仙女修香火，不许闲人入看花。
<br>
<br>　　卷386_115  「蛮中」张籍
<br>
<br>　　铜柱南边毒草春，行人几日到金麟。
<br>
<br>　　玉I穿耳谁家女，自抱琵琶迎海神。
<br>
<br>　　卷386_116  「赠道士（一作剡溪逢茅山道士）」张籍
<br>
<br>　　茅山近别剡溪逢，玉节青旄十二重。
<br>
<br>　　自说年年上天去，罗浮最近海边峰。
<br>
<br>　　卷386_117  「重平驿作」张籍
<br>
<br>　　茫茫菰草平如地，渺渺长堤曲似城。
<br>
<br>　　日暮未知投宿处，逢人更问向前程。
<br>
<br>　　卷386_118  「宿天竺寺，寄灵隐寺僧」张籍
<br>
<br>　　夜向灵溪息此身，风泉竹露净衣尘。
<br>
<br>　　月明石上堪同宿，那作山南山北人。
<br>
<br>　　卷386_119  「酬朱庆馀」张籍
<br>
<br>　　越女新妆出镜心，自知明艳更沉吟。
<br>
<br>　　齐纨未是人间贵，一曲菱歌敌万金。
<br>
<br>　　卷386_120  「寒食忆归」张籍
<br>
<br>　　京中曹局无多事，寒食贫儿要在家。
<br>
<br>　　遮莫杏园胜别处，亦须归看傍村花。
<br>
<br>　　卷386_121  「寒食」张籍
<br>
<br>　　绿杨枝上五丝绳，枝弱春多欲不胜。
<br>
<br>　　唯有一年寒食日，女郎相唤摆阶o3.
<br>
<br>　　卷386_122  「赋花」张籍
<br>
<br>　　花，花。落早，开赊。对酒客，兴诗家。能回游骑，
<br>
<br>　　每驻行车。宛宛清风起，茸茸丽日斜。且愿相留欢洽，
<br>
<br>　　惟愁虚弃光华。明年攀折知不远，对此谁能更叹嗟。
<br>
<br>　　卷386_123  「句」张籍
<br>
<br>　　韩公国大贤，道德赫已闻。时出为阳山，尔区来趋奔。
<br>
<br>　　韩官迁掾曹，子随至荆门。韩入为博士，崎岖送归轮。
<br>
<br>　　（《送区弘》。《事文类聚》）。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
