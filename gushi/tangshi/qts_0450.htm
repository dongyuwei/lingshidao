<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百五十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷四百五十
<br>
<br>　　卷450_1  「戊申岁暮咏怀三首」白居易
<br>
<br>　　穷冬月末两三日，半百年过六七时。龙尾趁朝无气力，
<br>
<br>　　牛头参道有心期。荣华外物终须悟，老病傍人岂得知。
<br>
<br>　　犹被妻儿教渐退，莫求致仕且分司。
<br>
<br>　　唯生一女才十二，只欠三年未六旬。婚嫁累轻何怕老，
<br>
<br>　　饥寒心惯不忧贫。紫泥丹笔皆经手，赤绂金章尽到身。
<br>
<br>　　更拟踟蹰觅何事，不归嵩洛作闲人。
<br>
<br>　　七年囚闭作笼禽，但愿开笼便入林。幸得展张今日翅，
<br>
<br>　　不能辜负昔时心。人间祸福愚难料，世上风波老不禁。
<br>
<br>　　万一差池似前事，又应追悔不抽簪。
<br>
<br>　　卷450_2  「赠梦得」白居易
<br>
<br>　　心中万事不思量，坐倚屏风卧向阳。渐觉咏诗犹老丑，
<br>
<br>　　岂宜凭酒更粗狂。头垂白发我思退，脚蹋青云君欲忙。
<br>
<br>　　只有今春相伴在，花前剩醉两三场。
<br>
<br>　　卷450_3  「想东游五十韵」白居易
<br>
<br>　　海内时无事，江南岁有秋。生民皆乐业，地主尽贤侯。
<br>
<br>　　郊静销戎马，城高逼斗牛。平河七百里，沃壤二三州。
<br>
<br>　　坐有湖山趣，行无风浪忧。食宁妨解缆，寝不废乘流。
<br>
<br>　　泉石谙天竺，烟霞识虎丘。馀芳认兰泽，遗咏思O洲。
<br>
<br>　　菡萏红涂粉，菰蒲绿泼油。鳞差渔户舍，绮错稻田沟。
<br>
<br>　　紫洞藏仙窟，玄泉贮怪湫。精神昂老鹤，姿彩媚潜虬。
<br>
<br>　　静阅天工妙，闲窥物状幽。投竿出比目，掷果下猕猴。
<br>
<br>　　味苦莲心小，浆甜蔗节稠。橘苞从自结，藕孔是谁锼。
<br>
<br>　　逐日移潮信，随风变棹讴。递夫交烈火，候吏次鸣驺。
<br>
<br>　　梵塔形疑踊，阊门势欲浮。客迎携酒}，僧待置茶瓯。
<br>
<br>　　小宴闲谈笑，初筵雅献酬。稍催朱蜡炬，徐动碧牙筹。
<br>
<br>　　圆\飞莲子，长裾曳石榴。柘枝随画鼓，调笑从香球。
<br>
<br>　　幕r云飘槛，帘褰月露钩。舞繁红袖凝，歌切翠眉愁。
<br>
<br>　　弦管宁容歇，杯盘未许收。良辰宜酩酊，卒岁好优游。
<br>
<br>　　缕鲜仍细，莼丝滑且柔。饱餐为日计，稳睡是身谋。
<br>
<br>　　名愧空虚得，官知止足休。自嫌犹屑屑，众笑大悠悠。
<br>
<br>　　物表疏形役，人寰足悔尤。蛾须远灯烛，兔勿近D罘。
<br>
<br>　　幻世春来梦，浮生水上沤。百忧中莫入，一醉外何求。
<br>
<br>　　未死痴王湛，无儿老邓攸。蜀琴安膝上，周易在床头。
<br>
<br>　　去去无程客，行行不系舟。劳君频问讯，劝我少淹留。
<br>
<br>　　云雨多分散，关山苦阻修。一吟江月别，七见日星周。
<br>
<br>　　珠玉传新什，g鸾念故俦。悬旌心宛转，束楚意绸缪。
<br>
<br>　　驿舫妆青雀，官槽秣紫骝。镜湖期远泛，禹穴约冥搜。
<br>
<br>　　预扫题诗壁，先开望海楼。饮思亲履舄，宿忆并衾n.
<br>
<br>　　志气吾衰也，风情子在不。应须相见后，别作一家游。
<br>
<br>　　卷450_4  「病免后喜除宾客」白居易
<br>
<br>　　卧在漳滨满十旬，起为商皓伴三人。
<br>
<br>　　从今且莫嫌身病，不病何由索得身。
<br>
<br>　　卷450_5  「长乐亭留别」白居易
<br>
<br>　　灞悍缪毯谷路，曾经几度别长安。昔时蹙促为迁客，
<br>
<br>　　今日从容自去官。优诏幸分四皓秩，祖筵惭继二疏欢。
<br>
<br>　　尘缨世网重重缚，回顾方知出得难。
<br>
<br>　　卷450_6  「陕府王大夫相迎偶赠」白居易
<br>
<br>　　紫微阁老自多情，白首园公岂要迎。伴我绿槐阴下歇，
<br>
<br>　　向君红旆影前行。纶巾发少浑欹仄，篮舆肩齐甚稳平。
<br>
<br>　　但问主人留几日，分司宾客去无程。
<br>
<br>　　卷450_7  「别陕州王司马」白居易
<br>
<br>　　笙歌惆怅欲为别，风景阑珊初过春。
<br>
<br>　　争得遣君诗不苦，黄河岸上白头人。
<br>
<br>　　卷450_8  「将至东都先寄令狐留守」白居易
<br>
<br>　　黄鸟无声叶满枝，闲吟想到洛城时。惜逢金谷三春尽，
<br>
<br>　　恨拜铜楼一月迟。诗境忽来还自得，醉乡潜去与谁期。
<br>
<br>　　东都添个狂宾客，先报壶觞风月知。
<br>
<br>　　卷450_9  「答崔十八见寄」白居易
<br>
<br>　　明朝欲见琴尊伴，洗拭金杯拂玉徽。君乞曹州刺史替，
<br>
<br>　　我抛刑部侍郎归。倚疮老马收蹄立，避箭高鸿尽翅飞。
<br>
<br>　　岂料洛阳风月夜，故人垂老得相依。
<br>
<br>　　卷450_10  「赠皇甫宾客」白居易
<br>
<br>　　轻衣稳马槐阴路，渐近东来渐少尘。耳闹久憎闻俗事，
<br>
<br>　　眼明初喜见闲人。昔曾对作承华相，今复连为博望宾。
<br>
<br>　　始信淡交宜久远，与君转老转相亲。
<br>
<br>　　卷450_11  「归履道宅」白居易
<br>
<br>　　驿吏引藤舆，家童开竹扉。往时多暂住，今日是长归。
<br>
<br>　　眼下有衣食，耳边无是非。不论贫与富，饮水亦应肥。
<br>
<br>　　卷450_12  「问江南物」白居易
<br>
<br>　　归来未及问生涯，先问江南物在耶。引手摩挲青石笋，
<br>
<br>　　回头点检白莲花。苏州舫故龙头暗，王尹桥倾雁齿斜。
<br>
<br>　　别有夜深惆怅事，月明双鹤在裴家。
<br>
<br>　　卷450_13  「萧庶子相过」白居易
<br>
<br>　　半日停车马，何人在白家。殷勤萧庶子，爱酒不嫌茶。
<br>
<br>　　卷450_14  「答尉迟少尹问所须」白居易
<br>
<br>　　乍到频劳问所须，所须非玉亦非珠。
<br>
<br>　　爱君水阁宜闲咏，每有诗成许去无。
<br>
<br>　　卷450_15  「咏闲」白居易
<br>
<br>　　但有闲销日，都无事系怀。朝眠因客起，午饭伴僧斋。
<br>
<br>　　树合阴交户，池分水夹阶。就中今夜好，风月似江淮。
<br>
<br>　　卷450_16  「同崔十八寄元浙东王陕州」白居易
<br>
<br>　　未能同隐云林下，且复相招禄仕间。随月有钱胜卖药，
<br>
<br>　　终年无事抵归山。镜湖水远何由泛，棠树枝高不易攀。
<br>
<br>　　惆怅八科残四在，两人荣闹两人闲。
<br>
<br>　　卷450_17  「答苏庶子月夜闻家僮奏乐见赠」白居易
<br>
<br>　　墙西明月水东亭，一曲霓裳按小伶。
<br>
<br>　　不敢邀君无别意，弦生管涩未堪听。
<br>
<br>　　卷450_18  「偶吟」白居易
<br>
<br>　　里巷多通水，林园尽不扃。松身为外户，池面是中庭。
<br>
<br>　　元氏诗三帙，陈家酒一瓶。醉来狂发咏，邻女映篱听。
<br>
<br>　　卷450_19  「白莲池泛舟」白居易
<br>
<br>　　白藕新花照水开，红窗小舫信风回。
<br>
<br>　　谁教一片江南兴，逐我殷勤万里来。
<br>
<br>　　卷450_20  「池上即事」白居易
<br>
<br>　　行寻L石引新泉，坐看修桥补钓船。绿竹挂衣凉处歇，
<br>
<br>　　清风展簟困时眠。身闲当贵真天爵，官散无忧即地仙。
<br>
<br>　　林下水边无厌日，便堪终老岂论年。
<br>
<br>　　卷450_21  「酬裴相公见寄二绝」白居易
<br>
<br>　　习静心方泰，劳生事渐稀。可怜安稳地，舍此欲何归。
<br>
<br>　　一双垂翅鹤，数首解嘲文。总是迂闲物，争堪伴相君。
<br>
<br>　　卷450_22  「答梦得闻蝉见寄（一作新蝉酬刘梦得见寄）」白居易
<br>
<br>　　开缄思浩然，独咏晚风前。人貌非前日，蝉声似去年。
<br>
<br>　　槐花新雨后，柳影欲秋天。听罢无他计，相思又一篇。
<br>
<br>　　卷450_23  「令狐尚书许过弊居先赠长句」白居易
<br>
<br>　　不矜轩冕爱林泉，许到池头一醉眠。已遣平治行药径，
<br>
<br>　　兼教扫拂钓鱼船。应将笔砚随诗主，定有笙歌伴酒仙。
<br>
<br>　　只候高情无别物，苍苔石笋白花莲。
<br>
<br>　　卷450_24  「自题」白居易
<br>
<br>　　老宜官冷静，贫赖俸优饶。热月无堆案，寒天不趁朝。
<br>
<br>　　傍看应寂寞，自觉甚逍遥。徒对盈尊酒，兼无愁可销。
<br>
<br>　　卷450_25  「答崔十八」白居易
<br>
<br>　　劳将白叟比黄公，今古由来事不同。
<br>
<br>　　我有商山君未见，清泉白石在胸中。
<br>
<br>　　卷450_26  「偶咏」白居易
<br>
<br>　　御热蕉衣健，扶羸竹杖轻。诵经凭槛立，散药绕廊行。
<br>
<br>　　暝槿无风落，秋虫欲雨鸣。身闲当将息，病亦有心情。
<br>
<br>　　卷450_27  「答苏六」白居易
<br>
<br>　　但喜暑随三伏去，不知秋送二毛来。
<br>
<br>　　更无别计相宽慰，故遣阳关劝一杯。
<br>
<br>　　卷450_28  「秋游」白居易
<br>
<br>　　下马闲行伊水头，凉风清景胜春游。
<br>
<br>　　何事古今诗句里，不多说著洛阳秋。
<br>
<br>　　卷450_29  「偶作」白居易
<br>
<br>　　张翰一杯酒，荣期三乐歌。聪明伤混沌，烦恼污头陀。
<br>
<br>　　簟冷秋生早，阶闲日上多。近来门更静，无雀可张罗。
<br>
<br>　　卷450_30  「游平原赠晦叔」白居易
<br>
<br>　　照水容虽老，登山力未衰。欲眠先命酒，暂歇亦吟诗。
<br>
<br>　　且喜身无缚，终惭鬓有丝。回头语闲伴，闲校十年迟。
<br>
<br>　　卷450_31  「不出门」白居易
<br>
<br>　　不出门来又数旬，将何销日与谁亲。鹤笼开处见君子，
<br>
<br>　　书卷展时逢古人。自静其心延寿命，无求于物长精神。
<br>
<br>　　能行便是真修道，何必降魔调伏身。
<br>
<br>　　卷450_32  「叹鹤病」白居易
<br>
<br>　　右翅低垂左胫伤，可怜风貌甚昂藏。
<br>
<br>　　亦知白日青天好，未要高飞且养疮。
<br>
<br>　　卷450_33  「临都驿送崔十八」白居易
<br>
<br>　　勿言临都五六里，扶病出城相送来。莫道长安一步地，
<br>
<br>　　马头西去几时回。与君后会知何处，为我今朝尽一杯。
<br>
<br>　　卷450_34  「对镜」白居易
<br>
<br>　　三分鬓发二分丝，晓镜秋容相对时。去作忙官应太老，
<br>
<br>　　退为闲叟未全迟。静中得味何须道，稳处安身更莫疑。
<br>
<br>　　若使至今黄绮在，闻吾此语亦分司。
<br>
<br>　　卷450_35  「劝酒十四首。何处难忘酒七首」白居易
<br>
<br>　　何处难忘酒，长安喜气新。初登高第后，乍作好官人。
<br>
<br>　　省壁明张榜，朝衣稳称身。此时无一\，争奈帝城春。
<br>
<br>　　何处难忘酒，天涯话旧情。青云俱不达，白发递相惊。
<br>
<br>　　二十年前别，三千里外行。此时无一\，何以叙平生。
<br>
<br>　　何处难忘酒，朱门羡少年。春分花发后，寒食月明前。
<br>
<br>　　小院回罗绮，深房理管弦。此时无一\，争过艳阳天。
<br>
<br>　　何处难忘酒，霜庭老病翁。暗声啼蟋蟀，干叶落梧桐。
<br>
<br>　　鬓为愁先白，颜因醉暂红。此时无一\，何计奈秋风。
<br>
<br>　　何处难忘酒，军功第一高。还乡随露布，半路授旌旄。
<br>
<br>　　玉柱剥葱手，金章烂椹袍。此时无一\，何以骋雄豪。
<br>
<br>　　何处难忘酒，青门送别多。敛襟收涕泪，簇马听笙歌。
<br>
<br>　　烟树灞陵岸，风尘长乐坡。此时无一\，争奈去留何。
<br>
<br>　　何处难忘酒，逐臣归故园。赦书逢驿骑，贺客出都门。
<br>
<br>　　半面瘴烟色，满衫乡泪痕。此时无一\，何物可招魂。
<br>
<br>　　卷450_36  「劝酒十四首。不如来饮酒七首」白居易
<br>
<br>　　莫隐深山去，君应到自嫌。齿伤朝水冷，貌苦夜霜严。
<br>
<br>　　渔去风生浦，樵归雪满岩。不如来饮酒，相对醉厌厌。
<br>
<br>　　莫作农夫去，君应见自愁。迎春犁瘦地，趁晚喂羸牛。
<br>
<br>　　数被官加税，稀逢岁有秋。不如来饮酒，酒伴醉悠悠。
<br>
<br>　　莫作商人去，j惶君未谙。雪霜行塞北，风水宿江南。
<br>
<br>　　藏镪百千万，沉舟十二三。不如来饮酒，仰面醉酣酣。
<br>
<br>　　莫事长征去，辛勤难具论。何曾画麟阁，只是老辕门。
<br>
<br>　　虮虱衣中物，刀枪面上痕。不如来饮酒，合眼醉昏昏。
<br>
<br>　　莫学长生去，仙方误杀君。那将薤上露，拟待鹤边云。
<br>
<br>　　LL皆烧药，累累尽作坟。不如来饮酒，闲坐醉醺醺。
<br>
<br>　　莫上青云去，青云足爱憎。自贤夸智慧，相纠斗功能。
<br>
<br>　　鱼烂缘吞饵，蛾焦为扑灯。不如来饮酒，任性醉腾腾。
<br>
<br>　　莫入红尘去，令人心力劳。相争两蜗角，所得一牛毛。
<br>
<br>　　且灭嗔中火，休磨笑里刀。不如来饮酒，稳卧醉陶陶。
<br>
<br>　　卷450_37  「和令狐相公寄刘郎中兼见示长句」白居易
<br>
<br>　　日月天衢仰面看，尚淹池凤滞台鸾。碧幢千里空移镇，
<br>
<br>　　赤笔三年未转官。别后纵吟终少兴，病来虽饮不多欢。
<br>
<br>　　酒军诗敌如相遇，临老犹能一据鞍。
<br>
<br>　　卷450_38  「即事」白居易
<br>
<br>　　见月连宵坐，闻风尽日眠。室香罗药气，笼暖焙茶烟。
<br>
<br>　　鹤啄新晴地，鸡栖薄暮天。自看淘酒米，倚杖小池前。
<br>
<br>　　卷450_39  「期宿客不至」白居易
<br>
<br>　　风飘雨洒帘帷故，竹映松遮灯火深。
<br>
<br>　　宿客不来嫌冷落，一尊酒对一张琴。
<br>
<br>　　卷450_40  「问移竹」白居易
<br>
<br>　　问君移竹意如何，慎勿排行但间窠。
<br>
<br>　　多种少栽皆有意，大都少校不如多。
<br>
<br>　　卷450_41  「重阳席上赋白菊」白居易
<br>
<br>　　满园花菊郁金黄，中有孤丛色似霜。
<br>
<br>　　还似今朝歌酒席，白头翁入少年场。
<br>
<br>　　卷450_42  「偶吟二首」白居易
<br>
<br>　　眼下有衣兼有食，心中无喜亦无忧。正如身后有何事，
<br>
<br>　　应向人间无所求。静念道经深闭目，闲迎禅客小低头。
<br>
<br>　　犹残少许云泉兴，一岁龙门数度游。
<br>
<br>　　晴教晒药泥茶灶，闲看科松洗竹林。活计纵贫长净洁，
<br>
<br>　　池亭虽小颇幽深。厨香炊黍调和酒，窗暖安弦拂拭琴。
<br>
<br>　　老去生涯只如此，更无馀事可劳心。
<br>
<br>　　卷450_43  「何处春先到」白居易
<br>
<br>　　何处春先到，桥东水北亭。冻花开未得，冷酒酌难醒。
<br>
<br>　　就日移轻榻，遮风展小屏。不劳人劝醉，莺语渐丁宁。
<br>
<br>　　卷450_44  「勉闲游」白居易
<br>
<br>　　天时人事常多故，一岁春能几处游。不是尘埃便风雨，
<br>
<br>　　若非疾病即悲忧。贫穷心苦多无兴，富贵身忙不自由。
<br>
<br>　　唯有分司官恰好，闲游虽老未能休。
<br>
<br>　　卷450_45  「寄两银}与裴侍郎，因题两绝句」白居易
<br>
<br>　　贫无好物堪为信，双}虽轻意不轻。
<br>
<br>　　愿奉谢公池上酌，丹心绿酒一时倾。
<br>
<br>　　惯和Lf堪盛否，重用盐梅试洗看。
<br>
<br>　　小器不知容几许，襄阳米贱酒升宽。
<br>
<br>　　卷450_46  「小桥柳」白居易
<br>
<br>　　细水涓涓似泪流，日西惆怅小桥头。
<br>
<br>　　衰杨叶尽空枝在，犹被霜风吹不休。
<br>
<br>　　卷450_47  「哭微之二首」白居易
<br>
<br>　　八月凉风吹白幕，寝门廊下哭微之。
<br>
<br>　　妻孥朋友来相吊，唯道皇天无所知。
<br>
<br>　　文章卓荦生无敌，风骨英灵殁有神。
<br>
<br>　　哭送咸阳北原上，可能随例作灰尘。
<br>
<br>　　卷450_48  「马上晚吟」白居易
<br>
<br>　　人少街荒已寂寥，风多尘起重萧条。上阳落叶飘宫树，
<br>
<br>　　中渡流澌拥渭桥。出早冒寒衣校薄，归迟侵黑酒全消。
<br>
<br>　　如今不是闲行日，日短天阴坊曲遥。
<br>
<br>　　卷450_49  「醉中重留梦得」白居易
<br>
<br>　　刘郎刘郎莫先起，苏台苏台隔云水。
<br>
<br>　　酒\来从一百分，马头去便三千里。
<br>
<br>　　卷450_50  「雪夜喜李郎中见访，兼酬所赠」白居易
<br>
<br>　　可怜今夜鹅毛雪，引得高情鹤氅人。红蜡烛前明似昼，
<br>
<br>　　青毡帐里暖如春。十分满\黄金液，一尺中庭白玉尘。
<br>
<br>　　对此欲留君便宿，诗情酒分合相亲。
<br>
<br>　　卷450_51  「任老」白居易
<br>
<br>　　不愁陌上春光尽，亦任庭前日影斜。
<br>
<br>　　面黑眼昏头雪白，老应无可更增加。
<br>
<br>　　卷450_52  「劝欢」白居易
<br>
<br>　　火急欢娱慎勿迟，眼看老病悔难追。
<br>
<br>　　尊前花下歌筵里，会有求来不得时。
<br>
<br>　　卷450_53  「答王尚书问履道池旧桥」白居易
<br>
<br>　　虹梁雁齿随年换，素板朱栏逐日修。但恨尚书能久别，
<br>
<br>　　莫忘州守不频游。重移旧柱开中眼，乱种新花拥两头。
<br>
<br>　　李郭小船何足问，待君乘过济川舟。
<br>
<br>　　卷450_54  「晚归府」白居易
<br>
<br>　　晚从履道来归府，街路虽长尹不嫌。
<br>
<br>　　马上凉于床上坐，绿槐风透紫蕉衫。
<br>
<br>　　卷450_55  「从龙潭寺至少林寺，题赠同游者」白居易
<br>
<br>　　山屐田衣六七贤，搴芳蹋翠弄潺。九龙潭月落杯酒，
<br>
<br>　　三品松风飘管弦。强健且宜游胜地，清凉不觉过炎天。
<br>
<br>　　始知驾鹤乘云外，别有逍遥地上仙。
<br>
<br>　　卷450_56  「夜从法王寺下归岳寺」白居易
<br>
<br>　　双刹夹虚空，缘云一径通。似从忉利下，如过剑门中。
<br>
<br>　　灯火光初合，笙歌曲未终。可怜狮子座，舁出净名翁。
<br>
<br>　　卷450_57  「宿龙潭寺」白居易
<br>
<br>　　夜上九潭谁是伴，云随飞盖月随杯。
<br>
<br>　　明年尚作三川守，此地兼将歌舞来。
<br>
<br>　　卷450_58  「嵩阳观夜奏霓裳」白居易
<br>
<br>　　开元遗曲自凄凉，况近秋天调是商。爱者谁人唯白尹，
<br>
<br>　　奏时何处在嵩阳。回临山月声弥怨，散入松风韵更长。
<br>
<br>　　子晋少姨闻定怪，人间亦便有霓裳。
<br>
<br>　　卷450_59  「过元家履信宅」白居易
<br>
<br>　　鸡犬丧家分散后，林园失主寂寥时。落花不语空辞树，
<br>
<br>　　流水无情自入池。风荡宴船初破漏，雨淋歌阁欲倾欹。
<br>
<br>　　前庭后院伤心事，唯是春风秋月知。
<br>
<br>　　卷450_60  「和杜录事题红叶」白居易
<br>
<br>　　寒山十月旦，霜叶一时新。似烧非因火，如花不待春。
<br>
<br>　　连行排绛帐，乱落剪红巾。解驻篮舆看，风前唯两人。
<br>
<br>　　卷450_61  「题崔常侍济上别墅（时常侍以长告罢归，今故先报泉石）」白居易
<br>
<br>　　求荣争宠任纷纷，脱叶金貂只有君。散员疏去未为贵，
<br>
<br>　　小邑陶休何足云。山色好当晴后见，泉声宜向醉中闻。
<br>
<br>　　主人忆尔尔知否，抛却青云归白云。
<br>
<br>　　卷450_62  「过温尚书旧庄」白居易
<br>
<br>　　白石清泉抛济口，碧幢红旆照河阳。
<br>
<br>　　村人都不知时事，犹自呼为处士庄。
<br>
<br>　　卷450_63  「天坛峰下赠杜录事」白居易
<br>
<br>　　年颜气力渐衰残，王屋中峰欲上难。顶上将探小有洞，
<br>
<br>　　喉中须咽大还丹。河车九转宜精炼，火候三年在好看。
<br>
<br>　　他日药成分一粒，与君先去扫天坛。
<br>
<br>　　卷450_64  「赠僧五首。钵塔院如大师（师年八十三）」白居易
<br>
<br>　　百千万劫菩提种，八十三年功德林。若不秉持僧行苦，
<br>
<br>　　将何报答佛恩深。慈悲不瞬诸天眼，清净无尘几地心。
<br>
<br>　　每岁八关蒙九授，殷勤一戒重千金。
<br>
<br>　　卷450_65  「赠僧五首。神照上人（照以说坛为佛事）」白居易
<br>
<br>　　心如定水随形应，口似悬河逐病治。
<br>
<br>　　曾向众中先礼拜，西方去日莫相遗。
<br>
<br>　　卷450_66  「赠僧五首。自远禅师（远以无事为佛事）」白居易
<br>
<br>　　自出家来长自在，缘身一衲一绳床。
<br>
<br>　　令人见即心无事，每一相逢是道场。
<br>
<br>　　卷450_67  「赠僧五首。宗实上人（实即樊司空之子舍官位妻子出家）」白居易
<br>
<br>　　荣华恩爱弃成唾，戒定真如和作香。
<br>
<br>　　今古虽殊同一法，瞿昙抛却转轮王。
<br>
<br>　　卷450_68  「赠僧五首。清闲上人（自蜀入洛，于长寿寺说法度人）」白居易
<br>
<br>　　梓潼眷属何年别，长寿坛场近日开。
<br>
<br>　　应是蜀人皆度了，法轮移向洛中来。
<br>
<br>　　卷450_69  「弹秋思」白居易
<br>
<br>　　信意闲弹秋思时，调清声直韵疏迟。
<br>
<br>　　近来渐喜无人听，琴格高低心自知。
<br>
<br>　　卷450_70  「自咏」白居易
<br>
<br>　　随宜饮食聊充腹，取次衣裘亦暖身。未必得年非瘦薄，
<br>
<br>　　无妨长福是单贫。老龟岂羡牺牲饱，蟠木宁争桃李春。
<br>
<br>　　随分自安心自断，是非何用问闲人。
<br>
<br>　　卷450_71  「分司初到洛中，偶题六韵，兼戏呈冯尹」白居易
<br>
<br>　　相府念多病，春宫容不才。官衔依口得，俸料逐身来。
<br>
<br>　　白首林园在，红尘车马回。招呼新客侣，扫掠旧池台。
<br>
<br>　　小舫宜携乐，新荷好盖杯。不知金谷主，早晚贺筵开。
<br>
<br>　　卷450_72  「春风」白居易
<br>
<br>　　春风先发苑中梅，樱杏桃梨次第开。
<br>
<br>　　荠花榆荚深村里，亦道春风为我来。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
