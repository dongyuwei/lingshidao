<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百七十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百七十二
<br>
<br>　　卷272_1  「木兰歌」韦元甫
<br>
<br>　　木兰抱杼嗟，借问复为谁。欲闻所戚戚，感激强其颜。
<br>
<br>　　老父隶兵籍，气力日衰耗。岂足万里行，有子复尚少。
<br>
<br>　　胡沙没马足，朔风裂人肤。老父旧羸病，何以强自扶。
<br>
<br>　　木兰代父去，秣马备戎行。易却纨绮裳，洗却铅粉妆。
<br>
<br>　　驰马赴军幕，慷慨携干将。朝屯雪山下，暮宿青海傍。
<br>
<br>　　夜袭燕支虏，更携于阗羌。将军得胜归，士卒还故乡。
<br>
<br>　　父母见木兰，喜极成悲伤。木兰能承父母颜，
<br>
<br>　　却卸巾鞲理丝簧。昔为烈士雄，今为娇子容。
<br>
<br>　　亲戚持酒贺父母，始知生女与男同。门前旧军都，
<br>
<br>　　十年共崎岖。本结弟兄交，死战誓不渝。今者见木兰，
<br>
<br>　　言声虽是颜貌殊。惊愕不敢前，叹息徒嘻吁。世有臣子心，
<br>
<br>　　能如木兰节。忠孝两不渝，千古之名焉可灭。
<br>
<br>　　卷272_2  「登越王楼见乔公诗偶题」王铤
<br>
<br>　　云架重楼出郡城，虹梁雅韵仲宣情。越王空置千年迹，
<br>
<br>　　丞相兼扬万古名。过鸟时时冲客会，闲风往往弄江声。
<br>
<br>　　谬将蹇步寻高躅，鱼目骊珠岂继明。
<br>
<br>　　卷272_3  「清如玉壶冰」潘炎
<br>
<br>　　琰玉性惟坚，成壶体更圆。虚心含景象，应物受寒泉。
<br>
<br>　　温润资天质，清贞禀自然。日融光乍散，雪照色逾鲜。
<br>
<br>　　至鉴功宁宰，无私照岂偏。明将冰镜对，白与粉花连。
<br>
<br>　　拂拭终为美，提携伫见传。勿令毫发累，遗恨鲍公篇。
<br>
<br>　　卷272_4  「长至日上公献寿」张叔良
<br>
<br>　　凤阙晴钟动，鸡人晓漏长。九重初启钥，三事正称觞。
<br>
<br>　　日至龙颜近，天旋圣历昌。休光连雪净，瑞气杂炉香。
<br>
<br>　　化被君臣洽，恩沾士庶康。不因稽旧典，谁得纪朝章。
<br>
<br>　　卷272_5  「泾渭扬清浊」吕牧
<br>
<br>　　泾渭横秦野，逶迤近帝城。二渠通作润，万户映皆清。
<br>
<br>　　明晦看殊色，潺听一声。岸虚深草掩，波动晓烟轻。
<br>
<br>　　御猎思投钓，渔歌好濯缨。合流知禹力，同共到沧瀛。
<br>
<br>　　卷272_6  「别张贾」韦夏卿
<br>
<br>　　束简下高阁，买符驱短辕。故人惜分袂，结念醉芳樽。
<br>
<br>　　切切别思缠，萧萧征骑烦。临归无限意，相视却忘言。
<br>
<br>　　卷272_7  「送顾况归茅山」韦夏卿
<br>
<br>　　圣代为迁客，虚皇作近臣。法尊称大洞，学浅忝初真。
<br>
<br>　　鸾凤文章丽，烟霞翰墨新。羡君寻句曲，白鹄是三神。
<br>
<br>　　卷272_8  「和丘员外题湛长史旧居」韦夏卿
<br>
<br>　　道胜物能齐，累轻身易退。苟安一丘上，何必三山外。
<br>
<br>　　云霞长若绮，松石常如黛。徒有昔王过，竟遗青史载。
<br>
<br>　　诗因野寺咏，酒向山椒酹。异时逢尔知，兹辰驻余旆。
<br>
<br>　　卷272_9  「同韦夏卿送顾况归茅山」綦毋诚
<br>
<br>　　谪宦闻尝赋，游仙便作诗。白银双阙恋，青竹一龙骑。
<br>
<br>　　先入茅君洞，旋过葛稚陂。无然列御寇，五日有还期。
<br>
<br>　　卷272_10  「感秋」姚伦
<br>
<br>　　试向疏林望，方知节候殊。乱声千叶下，寒影一巢孤。
<br>
<br>　　不蔽秋天雁，惊飞夜月乌。霜风与春日，几度遣荣枯。
<br>
<br>　　卷272_11  「过章秀才洛阳客舍」姚伦
<br>
<br>　　达人心自适，旅舍当闲居。不出来时径，重看读了书。
<br>
<br>　　晚山岚色近，斜日树阴疏。尽是忘言客，听君诵子虚。
<br>
<br>　　卷272_12  「赋得生刍一束」于结
<br>
<br>　　比玉人应重，为刍物自轻。向风倾弱叶，`露示纤茎。
<br>
<br>　　`练宜春景，芊绵对雨情。每惭O藻用，多谢vK兰荣。
<br>
<br>　　孺子才虽远，公孙策未行。谘询如不弃，终冀及微生。
<br>
<br>　　卷272_13  「赋得生刍一束」郑孺华
<br>
<br>　　孙弘期射策，长倩赠生刍。至洁心将比，忘忧道不孤。
<br>
<br>　　芝兰方入室，萧艾莫同途。馥馥香犹在，青青色更殊。
<br>
<br>　　芳宁九春歇，薰岂十年无。葑菲如堪采，山苗自可逾。
<br>
<br>　　卷272_14  「空灵岸」张叔卿
<br>
<br>　　寒尽鸿先去，江回客未归。早知名是幻，不敢绣为衣。
<br>
<br>　　雾积川原暗，山多郡县稀。今朝下湘岸，更逐鹧鸪飞。
<br>
<br>　　卷272_15  「流桂州」张叔卿
<br>
<br>　　莫问苍梧远，而今世路难。胡尘不到处，即是小长安。
<br>
<br>　　卷272_16  「酬窦大闲居见寄」房孺复
<br>
<br>　　来自三湘到五溪，青枫无树不猿啼。名惭竹使宦情少，
<br>
<br>　　路隔桃源归思迷。f鸟赋成知性命，鲤鱼书至恨暌携。
<br>
<br>　　烦君强著潘年比，骑省风流讵可齐。
<br>
<br>　　卷272_17  「送妓人出家」杨郇伯
<br>
<br>　　尽出花钿与四邻，云鬟剪落厌残春。暂惊风烛难留世，
<br>
<br>　　便是莲花不染身。贝叶欲翻迷锦字，梵声初学误梁尘。
<br>
<br>　　从今艳色归空后，湘浦应无解人。
<br>
<br>　　卷272_18  「宿北乐馆」陈润
<br>
<br>　　欲眠不眠夜深浅，越鸟一声空山远。庭木萧萧落叶时，
<br>
<br>　　溪声雨声听不辨。溪流潺潺雨习习，灯影山光满窗入。
<br>
<br>　　栋里不知浑是云，晓来但觉衣裳湿。
<br>
<br>　　卷272_19  「东都所居寒食下作」陈润
<br>
<br>　　江南寒食早，二月杜鹃鸣。日暖山初绿，春寒雨欲晴。
<br>
<br>　　浴蚕当社日，改火待清明。更喜瓜田好，令人忆邵平。
<br>
<br>　　卷272_20  「登西灵塔」陈润
<br>
<br>　　塔庙出招提，登临碧海西。不知人意远，渐觉鸟飞低。
<br>
<br>　　稍与云霞近，如将日月齐。迁乔未得意，徒欲蹑云梯。
<br>
<br>　　卷272_21  「送骆征君」陈润
<br>
<br>　　野人膺辟命，溪上掩柴扉。黄卷犹将去，青山岂更归。
<br>
<br>　　马留苔藓迹，人脱薜萝衣。他日相思处，天边望少微。
<br>
<br>　　卷272_22  「赋得浦外虹送人」陈润
<br>
<br>　　日影化为虹，弯弯出浦东。一条微雨后，五色片云中。
<br>
<br>　　轮势随天度，桥形跨海通。还将饮水处，持送使车雄。
<br>
<br>　　卷272_23  「赋得秋河曙耿耿」陈润
<br>
<br>　　晚望秋高夜，微明欲曙河。桥成鹊已去，机罢女应过。
<br>
<br>　　月上殊开练，云行类动波。寻源不可到，耿耿复如何。
<br>
<br>　　卷272_24  「赋得池塘生春草（一作陈陶诗）」陈润
<br>
<br>　　谢公遗咏处，池水夹通津。古往人何在，年来草自春。
<br>
<br>　　色宜波际绿，香爱雨中新。今日青青意，空悲行路人。
<br>
<br>　　卷272_25  「阙题」陈润
<br>
<br>　　丈夫不感恩，感恩宁有泪。心头感恩血，一滴染天地。
<br>
<br>　　卷272_26  「哭长孙侍郎（一作杜甫诗）」杜诵
<br>
<br>　　道为诗书重，名因赋颂雄。礼闱曾擢桂，宪府既乘骢。
<br>
<br>　　流水生涯尽，浮云世事空。唯馀旧台柏，萧瑟九原中。
<br>
<br>　　卷272_27  「明皇帝挽歌」郑丹
<br>
<br>　　律历千年会，车书万里同。固期常戴日，岂意厌观风。
<br>
<br>　　地惨新疆理，城摧旧战功。山河万古壮，今夕尽归空。
<br>
<br>　　卷272_28  「肃宗挽歌」郑丹
<br>
<br>　　国以重明受，天从谅移。诸侯方北面，白日忽西驰。
<br>
<br>　　龙影当泉落，鸿名向庙垂。永言青史上，还见戴无为。
<br>
<br>　　卷272_29  「落花」郑O
<br>
<br>　　早春见花枝，朝朝恨发迟。直看花落尽，却意未开时。
<br>
<br>　　以此方人世，弥令感盛衰。始知山简绕，频向习家池。
<br>
<br>　　卷272_30  「宿新安江深渡馆寄郑州王使君」朱长文
<br>
<br>　　霜飞十月中，摇落众山空。孤馆闭寒木，大江生夜风。
<br>
<br>　　赋诗忙有意，沈约在关东。
<br>
<br>　　卷272_31  「春眺扬州西上岗寄徐员外」朱长文
<br>
<br>　　芜城西眺极苍流，漠漠春烟间曙楼。瓜步早潮吞建业，
<br>
<br>　　蒜山晴雪照扬州。隋家故事不能问，鹤在仙池期我游。
<br>
<br>　　卷272_32  「送李司直归浙东幕兼寄鲍将军（一作朱湾诗）」朱长文
<br>
<br>　　翩翩书记早曾闻，二十年来愿见君。今日相逢悲白发，
<br>
<br>　　同时几许在青云。人从北固山边去，水到西陵渡口分。
<br>
<br>　　会作王门曳裾客，为余前谢鲍将军。
<br>
<br>　　卷272_33  「望中有怀」朱长文
<br>
<br>　　龙向洞中衔雨出，鸟从花里带香飞。
<br>
<br>　　白云断处见明月，黄叶落时闻捣衣。
<br>
<br>　　卷272_34  「题虎丘山西寺」朱长文
<br>
<br>　　王氏家山昔在兹，陆机为赋陆云诗。
<br>
<br>　　青莲香匝东西宇，日月与僧无尽时。
<br>
<br>　　卷272_35  「吴兴送梁补阙归朝赋得荻花」朱长文
<br>
<br>　　柳家汀洲孟冬月，云寒水清荻花发。
<br>
<br>　　一枝持赠朝天人，愿比蓬莱殿前雪。
<br>
<br>　　卷272_36  「句」朱长文
<br>
<br>　　夜静忽疑身是梦，更闻寒雨滴芭蕉。
<br>
<br>　　（《宿僧房》，见《诗式》）。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
