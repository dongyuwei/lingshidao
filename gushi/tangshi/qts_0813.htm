<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百一十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百一十三
<br>
<br>　　卷813_1  「送吕郎中赴沧州」无可
<br>
<br>　　出守沧州去，西风送旆旌。路遥经几郡，地尽到孤城。
<br>
<br>　　拜庙千山绿，登楼遍海清。何人共东望，日向积涛生。
<br>
<br>　　卷813_2  「书马如文石门居」无可
<br>
<br>　　别业逸高情，暮泉喧客亭。林回天阙近，雨过石门青。
<br>
<br>　　野果谁来拾，山禽独卧听。要迎文会友，时复扫柴扃。
<br>
<br>　　卷813_3  「送章正字秩满东归」无可
<br>
<br>　　朝衣登别席，春色满秦关。芸阁吏谁替，海门身又还。
<br>
<br>　　寻僧流水僻，见月远林闲。虽是忘机者，难齐去住间。
<br>
<br>　　卷813_4  「赋得望远山送客归」无可
<br>
<br>　　遥山寒雨过，正向暮天横。隐隐凌云出，苍苍与水平。
<br>
<br>　　何时凝厚地，几处映孤城。归客秋风里，回看伤别情。
<br>
<br>　　卷813_5  「送宜春裴宰是将军F之孙」无可
<br>
<br>　　垂白方为县，徒知大父雄。山春南去棹，楚夜北飞鸿。
<br>
<br>　　叠嶂和云灭，孤城与岭通。谁知持惠化，一境动清风。
<br>
<br>　　卷813_6  「送朴山人归日本」无可
<br>
<br>　　海霁晚帆开，应无乡信催。水从荒外积，人指日边回。
<br>
<br>　　望国乘风久，浮天绝岛来。傥因华夏使，书札转悠哉。
<br>
<br>　　卷813_7  「送姚宰任吉州安福县（一作送王明府之任安福）」无可
<br>
<br>　　落絮满衣裳，携琴问酒乡。挂帆南入楚，到县半浮湘。
<br>
<br>　　吏散翠禽下，庭闲斑竹长。人安宜远泛，沙上蕙兰香。
<br>
<br>　　卷813_8  「送李少府之任临邛」无可
<br>
<br>　　邛南方作尉，调补一何卑。发论唯公干，承家乃帝枝。
<br>
<br>　　山长风袅栈，江荫石和澌。旧井王孙宅，还寻独有期。
<br>
<br>　　卷813_9  「游山寺」无可
<br>
<br>　　千峰路盘尽，林寺昔何名。步步入山影，房房闻水声。
<br>
<br>　　多年人迹断，残照石阴清。自可求居止，安闲过此生。
<br>
<br>　　卷813_10  「酬姚员外见过林下」无可
<br>
<br>　　扫苔迎五马，莳药过申钟。鹤共林僧见，云随野客逢。
<br>
<br>　　入楼山隔水，滴旆露垂松。日暮题诗去，空知雅调重。
<br>
<br>　　卷813_11  「寄华州马戴（一作秋中闻马戴游华山因寄）」无可
<br>
<br>　　三峰待秋上，鸟外挂衣巾。犹见无穷景，应非暂往身。
<br>
<br>　　水寒仙掌路，山远华阳人。欲问坛边月，寻思阙复新。
<br>
<br>　　卷813_12  「秋夜寄青龙寺空贞二上人」无可
<br>
<br>　　夜来思道侣，木叶向人飘。精舍池边古，秋山树下遥。
<br>
<br>　　磬寒彻几里，云白已经宵。未得同居止，萧然自寂寥。
<br>
<br>　　卷813_13  「过杏溪寺寄姚员外」无可
<br>
<br>　　门径众峰头，盘岩复转沟。云僧随树老，杏水落江流。
<br>
<br>　　峡有时到，秦人今日游。谢公多晚眺，此景在南楼。
<br>
<br>　　卷813_14  「送僧归中条（一作送觉法师往中条旧隐）」无可
<br>
<br>　　夜叶动飘飘，寒来话数宵。卷经归鸟外，转雪过山椒。
<br>
<br>　　旧长松杉大，难行水石遥。元戎宗内学，应就白云招。
<br>
<br>　　卷813_15  「送人罢举东游」无可
<br>
<br>　　东堂今已负，况此远行难。兼雨风声过，连天草色干。
<br>
<br>　　鸿嘶荒垒闭，兵烧广川寒。若向龙门宿，悬知拭泪看。
<br>
<br>　　卷813_16  「金州冬月陪太守游池（一作林下对雪送僧归草堂寺）」无可
<br>
<br>　　残腊雪纷纷，林间起送君。苦吟行迥野，投迹向寒云。
<br>
<br>　　绝顶晴多去，幽泉冻不闻。唯应草堂寺，高枕脱人群。
<br>
<br>　　卷813_17  「寄青龙寺原上人（一作冬日寄僧友）」无可
<br>
<br>　　敛屦入寒竹，安禅过漏声。高杉残子落，深井冻痕生。
<br>
<br>　　罢磬风枝动，悬灯雪屋明。何当招我宿，乘月上方行。
<br>
<br>　　卷813_18  「秋寄从兄贾岛（一作秋夜宿西林寄贾岛）」无可
<br>
<br>　　暝虫喧暮色，默思坐西林。听雨寒更彻，开门落叶深。
<br>
<br>　　昔因京邑病，并起洞庭心。亦是吾兄事，迟回共至今。
<br>
<br>　　卷813_19  「新年」无可
<br>
<br>　　燃灯朝复夕，渐作长年身。紫阁未归日，青门又见春。
<br>
<br>　　掩关寒过尽，开定草生新。自有林中趣，谁惊岁去频。
<br>
<br>　　卷813_20  「夏日送崔秀才游南」无可
<br>
<br>　　南方山水地，念子为贫游。纵是逢佳景，那能缓旅愁。
<br>
<br>　　夕阳行远道，烦暑在孤舟。莫向巴江过，猿啼促泪流。
<br>
<br>　　卷813_21  「晚秋酬姚合见寄」无可
<br>
<br>　　新命起高眠，江湖空浩然。木衰犹有菊，燕去即无蝉。
<br>
<br>　　分察千官内，孤怀远岳边。萧条人外寺，暌阻又经年。
<br>
<br>　　卷813_22  「暮秋宿友人居」无可
<br>
<br>　　招我郊居宿，开门但苦吟。秋眠山烧尽，暮歇竹园深。
<br>
<br>　　寒浦鸿相叫，风窗月欲沈。翻嫌坐禅石，不在此松阴。
<br>
<br>　　卷813_23  「送李骑曹之武宁（一作送威武李骑曹之灵武宁省）」无可
<br>
<br>　　一岁一归宁，凉天数骑行。河来当塞曲，山远与沙平。
<br>
<br>　　纵猎旗风卷，听笳帐月生。新鸿引寒色，回日满京城。
<br>
<br>　　卷813_24  「秋日寄厉玄先辈」无可
<br>
<br>　　杨柳起秋色，故人犹未还。别离俱自苦，少壮岂能闲。
<br>
<br>　　夜雨吟残烛，秋城忆远山。何当一相见，语默此林间。
<br>
<br>　　卷813_25  「冬晚与诸文士会太仆田卿宅」无可
<br>
<br>　　从容启华馆，馔玉复烧兰。是岁兹旬尽，良宵几刻残。
<br>
<br>　　风回松竹动，人息斗牛寒。此后思良集，须期月再圆。
<br>
<br>　　卷813_26  「赠诗僧」无可
<br>
<br>　　寒山对水塘，竹叶影侵堂。洗药冰生岸，开门月满床。
<br>
<br>　　病多身又老，枕倦夜兼长。来谒吾曹者，呈诗问否臧。
<br>
<br>　　卷813_27  「寒夜过睿川师院」无可
<br>
<br>　　长生推献寿，法坐四朝登。问难无强敌，声名掩古僧。
<br>
<br>　　绝尘苔积地，栖竹鸟惊灯。语默俱忘寐，残窗半月棱。
<br>
<br>　　卷813_28  「送颢法师往太原讲兼呈李司徒」无可
<br>
<br>　　近腊辞精舍，并州谒尚公。路长山忽尽，塞广雪无穷。
<br>
<br>　　讲席开晴垒，禅衣涉远风。闻经诸弟子，应满此门中。
<br>
<br>　　卷813_29  「冬日诸禅自商山礼正师真塔回见访」无可
<br>
<br>　　久思今忽来，双屦污青苔。拂雪从山起，过房礼塔回。
<br>
<br>　　偈留闲夜作，禅请暂时开。欲作孤云去，赋诗余不才。
<br>
<br>　　卷813_30  「题青龙寺纵公房」无可
<br>
<br>　　从谁得法印，不离上方传。夕磬城霜下，寒房竹月圆。
<br>
<br>　　烟残衰木畔，客住积云边。未隐沧洲去，时来于此禅。
<br>
<br>　　卷813_31  「赠圭峰禅师（一作寄圭峰宗密师）」无可
<br>
<br>　　绝壑禅床底，泉分落石层。雾交高顶草，云隐下方灯。
<br>
<br>　　朝满倾心客，溪连学道僧。半旬持一食，此事有谁能。
<br>
<br>　　卷813_32  「陪姚合游金州南池（一作金州夏晚陪姚合员外游南池）」无可
<br>
<br>　　柳暗清波涨，冲萍复漱苔。张筵白鸟起，扫岸使君来。
<br>
<br>　　洲岛秋应没，荷花晚尽开。高城吹角绝，驺驭尚裴回。
<br>
<br>　　卷813_33  「金州别姚合」无可
<br>
<br>　　日日西亭上，春留到夏残。言之离别易，勉以道途难。
<br>
<br>　　山出一千里，溪行三百滩。松间楼里月，秋入五陵看。
<br>
<br>　　卷813_34  「夏日送田中丞赴蔡州」无可
<br>
<br>　　出守汝南城，应多恋阙情。地遥人久望，风起旆初行。
<br>
<br>　　楚庙繁蝉断，淮田细雨生。赏心知有处，蒋宅古津平。
<br>
<br>　　卷813_35  「菊」无可
<br>
<br>　　东篱摇落后，密艳被寒催。夹雨惊新拆，经霜忽尽开。
<br>
<br>　　野香盈客袖，禁蕊泛天杯。不共春兰并，悠扬远蝶来。
<br>
<br>　　卷813_36  「松」无可
<br>
<br>　　枝干怪鳞皴，烟梢出涧新。屈盘高极目，苍翠远惊人。
<br>
<br>　　待鹤移阴过，听风落子频。青青寒木外，自与九霄邻。
<br>
<br>　　卷813_37  「兰」无可
<br>
<br>　　兰色结春光，氛氲掩众芳。过门阶露叶，寻泽径连香。
<br>
<br>　　畹静风吹乱，亭秋雨引长。灵均曾采撷，纫挂荷裳。
<br>
<br>　　卷813_38  「陨叶」无可
<br>
<br>　　绕巷夹溪红，萧条逐北风。别林遗宿鸟，浮水载鸣虫。
<br>
<br>　　石小埋初尽，枝长落未终。带霜书丽什，闲读白云中。
<br>
<br>　　卷813_39  「李常侍书堂」无可
<br>
<br>　　结构因坟籍，檐前竹未生。涂油窗日早，阅椠幌风轻。
<br>
<br>　　息架蛩惊客，垂灯雨过城。已应穷古史，师律孰齐名。
<br>
<br>　　卷813_40  「寄和蔡州田郎中（一作寄和蔡州中丞题蒋亭）」无可
<br>
<br>　　遗迹仍留蔡，幽人出汉朝。门深荒径在，台迥数峰遥。
<br>
<br>　　岸石欹相倚，窗松偃未凋。寻思方一去，岂待使君招。
<br>
<br>　　卷813_41  「经贞女祠」无可
<br>
<br>　　朝赛暮还祈，开唐复历隋。精诚山雨至，岁月庙松衰。
<br>
<br>　　窥穴龙潭黑，过门鸟道危。不同巫峡女，来往楚王祠。
<br>
<br>　　卷813_42  「行汉水晚次神滩阻风」无可
<br>
<br>　　惊风山半起，舟子忽停桡。岸荻吹先乱，滩声落更跳。
<br>
<br>　　听松今欲暮，过岛或明朝。若尽平生趣，东浮看石桥。
<br>
<br>　　卷813_43  「送田中丞使西戎（同用旗字）」无可
<br>
<br>　　朝元下赤墀，玉节使西夷。关陇风回首，河湟雪洒旗。
<br>
<br>　　碛砂行几月，戎帐到何时。应尽平生志，高全大国仪。
<br>
<br>　　卷813_44  「送董正字归觐毗陵」无可
<br>
<br>　　暂辞雠校去，未发见新鸿。路入江波上，人归楚邑东。
<br>
<br>　　山遥晴出树，野极暮连空。何以念兄弟，应思洁膳同。
<br>
<br>　　卷813_45  「送邵锡及第归湖州」无可
<br>
<br>　　春关鸟罢啼，归庆浙烟西。郡守招延重，乡人慕仰齐。
<br>
<br>　　橘青逃暑寺，茶长隔湖溪。乘暇知高眺，微应辨会稽。
<br>
<br>　　卷813_46  「送薛重中丞充太原副使」无可
<br>
<br>　　中司出华省，副相晋阳行。书答偏州启，筹参上将营。
<br>
<br>　　踏沙夜马细，吹雨晓笳清。正报胡尘灭，桃花汾水生。
<br>
<br>　　卷813_47  「送灵武李侍御」无可
<br>
<br>　　灵州天一涯，幕客似还家。地得江南壤，程分碛里砂。
<br>
<br>　　禁盐调上味，麦穗结秋花。前席因筹画，清吟塞日斜。
<br>
<br>　　卷813_48  「冬夜姚侍御宅送李廓少府」无可
<br>
<br>　　王事圭峰下，将还禁漏馀。偶欢新岁近，惜别后期疏。
<br>
<br>　　雪罢见来吏，川昏聊整车。独吟多暇日，应寄柏台书。
<br>
<br>　　卷813_49  「送喻凫及第归阳羡」无可
<br>
<br>　　姓字载科名，无过子最荣。宗中初及第，江上觐难兄。
<br>
<br>　　月向波涛没，茶连洞壑生。石桥高思在，且为看东坑。
<br>
<br>　　卷813_50  「送沅江宋明府即开府Z之孙」无可
<br>
<br>　　初闻从事日，鄂渚动芳菲。一遂钧衡荐，今为长吏归。
<br>
<br>　　人临沅水望，雁映楚山飞。唯有传声政，家风重发挥。
<br>
<br>　　卷813_51  「送薛秀才游河中兼投任郎中留后」无可
<br>
<br>　　诗古赋纵横，令人畏后生。驾言游禹迹，知己在蒲城。
<br>
<br>　　日射云烟散，风吹草木荣。孤吟临寇境，莫问请长缨。
<br>
<br>　　卷813_52  「寄姚谏议」无可
<br>
<br>　　鸣鞭静路尘，籍籍谏垣臣。函疏辞专密，炉香立独亲。
<br>
<br>　　箧多临水作，窗宿卧云人。危坐开寒纸，灯前起草频。
<br>
<br>　　卷813_53  「大理正任二十和江淹拟古诗二十章寄示」无可
<br>
<br>　　不啻回青眼，应疑似碧云。古风真往哲，雅道滥朝闻。
<br>
<br>　　活狱威豪右，销时赖典坟。如何经济意，未克致吾君。
<br>
<br>　　卷813_54  「寄殿院薛侍御」无可
<br>
<br>　　名高意本闲，浮俗自难攀。佐蜀连钱出，朝天獬豸还。
<br>
<br>　　回翔历清院，弹奏迥离班。休浣通玄旨，留僧昼掩关。
<br>
<br>　　卷813_55  「禅林寺」无可
<br>
<br>　　台山朝佛陇，胜地绝埃氛。冷色石桥月，素光华顶云。
<br>
<br>　　远泉和雪溜，幽磬带松闻。终断游方念，炉香继此焚。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
