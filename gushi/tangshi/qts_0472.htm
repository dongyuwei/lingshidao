<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百七十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百七十二
<br>
<br>　　卷472_1  「奉陪吕使君楼上夜看花」段弘古
<br>
<br>　　城上芳园花满枝，城头太守夜看时。
<br>
<br>　　为报林中高举烛，感人情思欲题诗。
<br>
<br>　　卷472_2  「所居寺院凉夜书情，呈上吕和叔温郎中」何元上
<br>
<br>　　庾公念病宜清暑，遣向僧家占上方。月光似水衣裳湿，
<br>
<br>　　松气如秋枕簟凉。幸以薄才当客次，无因弱羽逐鸾翔。
<br>
<br>　　何由一示云霄路，肠断星星两鬓霜。
<br>
<br>　　卷472_3  「塞上闻笛（一作和王七度玉门关上吹笛）」宋济
<br>
<br>　　胡儿吹笛戍楼间，楼上萧条海月闲。
<br>
<br>　　借问梅花何处落，风吹一夜满关山。
<br>
<br>　　卷472_4  「东邻美人歌」宋济
<br>
<br>　　花暖江城斜日阴，莺啼绣户晓云深。
<br>
<br>　　春风不道珠帘隔，传得歌声与客心。
<br>
<br>　　卷472_5  「题李八百洞」符载
<br>
<br>　　太极之年混沌坼，此山亦是神仙宅。
<br>
<br>　　后世何人来飞升，紫阳真人李八百。
<br>
<br>　　卷472_6  「甘州歌」符载
<br>
<br>　　月里嫦娥不画眉，只将云雾作罗衣。
<br>
<br>　　不知梦逐青鸾去，犹把花枝盖面归。
<br>
<br>　　卷472_7  「句」符载
<br>
<br>　　绿迸穿篱笋，红飘隔户花。（见《杨慎外集》）
<br>
<br>　　卷472_8  「贞元八年十二月谒先主庙绝句三首」张俨
<br>
<br>　　仗顺继皇业，并吞势由己。天命屈雄图，谁歌大风起。
<br>
<br>　　得股肱贤明，能以奇用兵。何事伤客情，何人归帝京。
<br>
<br>　　雄名垂竹帛，荒陵压阡陌。终古更何闻，悲风入松柏。
<br>
<br>　　卷472_9  「题安乐山（合江青溪上六七里，隋刘珍登真之地，有祠）」先汪
<br>
<br>　　碧峰横倚白云端，隋氏真人化迹残。
<br>
<br>　　翠柏不凋龙骨瘦，石泉犹在镜光寒。
<br>
<br>　　卷472_10  「姑熟杂咏（一作李白诗）。姑熟溪」李赤
<br>
<br>　　爱此溪水闲，乘流兴无极。击楫怕鸥惊，垂竿待鱼食。
<br>
<br>　　波翻晓霞影，岸叠春山色。何处浣纱人，红颜未相识。
<br>
<br>　　卷472_11  「姑熟杂咏。丹阳湖」李赤
<br>
<br>　　湖与元气通，风波浩难止。天外贾客归，云间片帆起。
<br>
<br>　　龟游莲叶上，鸟宿芦花里。少女棹舟归，歌声逐流水。
<br>
<br>　　卷472_12  「姑熟杂咏。谢公宅」李赤
<br>
<br>　　青山日将暝，寂寞谢公宅。竹里无人声，池中虚月白。
<br>
<br>　　荒庭衰草遍，废井苍苔积。唯有清风闻，时时起泉石。
<br>
<br>　　卷472_13  「姑熟杂咏。凌R台」李赤
<br>
<br>　　旷望登古台，台高极人目。叠嶂列远空，闲花杂平陆。
<br>
<br>　　白云入窗牖，野翠生松竹。欲览碑上文，苔侵岂堪读。
<br>
<br>　　卷472_14  「姑熟杂咏。桓公井」李赤
<br>
<br>　　桓公名已古，废井曾未竭。石L冷苍苔，寒泉湛孤月。
<br>
<br>　　秋来桐暂落，春至桃还发。路远人罕窥，谁能见清澈。
<br>
<br>　　卷472_15  「姑熟杂咏。慈姥竹」李赤
<br>
<br>　　野竹攒石生，含烟映江岛。翠色落波深，虚声带寒早。
<br>
<br>　　龙吟曾未听，凤曲吹应好。不学蒲柳凋，贞心常自保。
<br>
<br>　　卷472_16  「姑熟杂咏。望夫山」李赤
<br>
<br>　　J望临碧空，怨情感离别。芳草不知愁，岩花但争发。
<br>
<br>　　云山万重隔，音信千里绝。春去秋复来，相思几时歇。
<br>
<br>　　卷472_17  「姑熟杂咏。牛渚矶」李赤
<br>
<br>　　绝壁临巨川，连峰势相向。乱石流间，回波自成浪。
<br>
<br>　　但惊群木秀，莫测精灵状。更听猿夜啼，忧心醉江上。
<br>
<br>　　卷472_18  「姑熟杂咏。灵墟山」李赤
<br>
<br>　　丁令辞世人，拂衣向仙路。伏炼九丹成，方随五云去。
<br>
<br>　　松萝蔽幽洞，桃杏深隐处。不知曾化鹤，辽海归几度。
<br>
<br>　　卷472_19  「姑熟杂咏。天门山」李赤
<br>
<br>　　迥出江水上，双峰自相对。岸映松色寒，石分浪花碎。
<br>
<br>　　参差远天际，缥缈晴霞外。落日舟去遥，回首沈青霭。
<br>
<br>　　卷472_20  「敕赠康尚书美人」薛zm
<br>
<br>　　天门喜气晓氛氲，圣主临轩召冠军。
<br>
<br>　　欲令从此行霖雨，先赐巫山一片云。
<br>
<br>　　卷472_21  「将赴东都上李相国」孙叔向
<br>
<br>　　四海兵初偃，平津阁正开。谁知大炉火，还有不然灰。
<br>
<br>　　卷472_22  「题昭应温泉」孙叔向
<br>
<br>　　一道温泉绕御楼，先皇曾向此中游。
<br>
<br>　　虽然水是无情物，也到宫前咽不流。
<br>
<br>　　卷472_23  「送咸安公主」孙叔向
<br>
<br>　　卤簿迟迟出国门，汉家公主嫁乌孙。
<br>
<br>　　玉颜便向穹庐去，卫霍空承明主恩。
<br>
<br>　　卷472_24  「边城柳」刘皂
<br>
<br>　　一株新柳色，十里断孤城。为近东西路，长悬离别情。
<br>
<br>　　卷472_25  「长门怨三首」刘皂
<br>
<br>　　雨滴长门秋夜长，愁心和雨到昭阳。
<br>
<br>　　泪痕不学君恩断，拭却千行更万行。
<br>
<br>　　宫殿沈沈月欲分，昭阳更漏不堪闻。
<br>
<br>　　珊瑚枕上千行泪，不是思君是恨君。
<br>
<br>　　蝉鬓慵梳倚帐门，蛾眉不扫惯承恩。
<br>
<br>　　旁人未必知心事，一面残妆空泪痕。
<br>
<br>　　卷472_26  「旅次朔方（一作贾岛诗）」刘皂
<br>
<br>　　客舍并州数十霜，归心日夜忆咸阳。
<br>
<br>　　无端又渡桑干水，却望并州似故乡。
<br>
<br>　　卷472_27  「早起」杨厚
<br>
<br>　　星汉转寒更，伊余索寞情。钟催归梦断，雁引远愁生。
<br>
<br>　　危壁兰光暗，疏帘露气清。闲庭聊一望，海日未分明。
<br>
<br>　　卷472_28  「长门怨」裴交泰
<br>
<br>　　自闭长门经几秋，罗衣湿尽泪还流。
<br>
<br>　　一种蛾眉明月夜，南宫歌管北宫愁。
<br>
<br>　　卷472_29  「禁中送任山人」李秘
<br>
<br>　　子去非长往，君恩取大还。补天留彩石，缩地入青山。
<br>
<br>　　献寿千春外，来朝数月间。莫抛残药物，窃取驻童颜。
<br>
<br>　　卷472_30  「府试中元观道流步虚（一作殷尧藩诗）」殷尧恭
<br>
<br>　　玄都开秘，白石礼先生。上界秋光静，中元夜景清。
<br>
<br>　　星辰朝帝处，鸾鹤步虚声。玉洞花长发，珠宫月最明。
<br>
<br>　　扫坛天地肃，投简鬼神惊。倘赐刀圭药，还成不死名。
<br>
<br>　　卷472_31  「王仙坛」林杰
<br>
<br>　　羽客已登仙路去，丹炉草木尽凋残。
<br>
<br>　　不知千载归何日，空使时人扫旧坛。
<br>
<br>　　卷472_32  「乞巧」林杰
<br>
<br>　　七夕今宵看碧霄，牵牛织女渡河桥。
<br>
<br>　　家家乞巧望秋月，穿尽红丝几万条。
<br>
<br>　　卷472_33  「句」林杰
<br>
<br>　　金盘摘下挂朱颗，红壳开时饮玉浆。（咏荔枝见《纪事》）
<br>
<br>　　卷472_34  「哭林杰」郑立之
<br>
<br>　　才高未及贾生年，何事孤魂逐逝川。
<br>
<br>　　萤聚帐中人已去，鹤离台上月空圆。
<br>
<br>　　卷472_35  「咏和亲」苏郁
<br>
<br>　　关月夜悬青冢镜，寒云秋薄汉宫罗。
<br>
<br>　　君王莫信和亲策，生得胡雏虏更多。
<br>
<br>　　卷472_36  「鹦鹉词」苏郁
<br>
<br>　　莫把金笼闭鹦鹉，个个分明解人语。
<br>
<br>　　忽然更向君前言，三十六宫愁几许。
<br>
<br>　　卷472_37  「步虚词」苏郁
<br>
<br>　　十二楼藏玉堞中，凤凰双宿碧芙蓉。
<br>
<br>　　流霞浅酌谁同醉，今夜笙歌第几重。
<br>
<br>　　卷472_38  「句」苏郁
<br>
<br>　　吟倚雨残树，月收山下村。（见张为《主客图》）
<br>
<br>　　卷472_39  「赋得琢玉成器」浩虚舟
<br>
<br>　　已沐识坚贞，应怜器未成。辉山方可重，散璞乍堪惊。
<br>
<br>　　玷灭随心正，瑕消夺眼明。琢磨虹气在，拂拭水容生。
<br>
<br>　　赏玩冰光冷，提携月魄轻。伫当亲捧握，瑚琏幸齐名。
<br>
<br>　　卷472_40  「责商山四皓」蔡京
<br>
<br>　　秦末家家思逐鹿，商山四皓独忘机。
<br>
<br>　　如何鬓发霜相似，更出深山定是非。
<br>
<br>　　卷472_41  「假节邕交道由吴溪」蔡京
<br>
<br>　　停桡横水中，举目孤烟外。借问吴溪人，谁家有山卖。
<br>
<br>　　卷472_42  「咏子规」蔡京
<br>
<br>　　千年冤魄化为禽，永逐悲风叫远林。愁血滴花春艳死，
<br>
<br>　　月明飘浪冷光沉。凝成紫塞风前泪，惊破红楼梦里心。
<br>
<br>　　肠断楚词归不得，剑门迢递蜀江深。
<br>
<br>　　卷472_43  「献蔡京」张顶
<br>
<br>　　抛却长竿卷却丝，手持蓑笠献新诗。
<br>
<br>　　临川太守清如镜，不是渔人下钓时。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
