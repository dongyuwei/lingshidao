<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百三十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百三十三
<br>
<br>　　卷733_1  「淮阳感怀」李密
<br>
<br>　　金风荡初节，玉露凋晚林。此夕穷涂士，郁陶伤寸心。
<br>
<br>　　野平葭苇合，村荒藜藿深。眺听良多感，徙倚独沾襟。
<br>
<br>　　沾襟何所为，怅然怀古意。秦俗犹未平，汉道将何冀。
<br>
<br>　　樊哙市井徒，萧何刀笔吏。一朝时运会，千古传名谥。
<br>
<br>　　寄言世上雄，虚生真可愧。
<br>
<br>　　卷733_2  「南隐游泉山」孔德绍
<br>
<br>　　名山狎招隐，俗外远相求。还如倒景望，忽似阆风游。
<br>
<br>　　临崖俯大壑，披雾仰飞流。岁积松方偃，年深椿欲秋。
<br>
<br>　　野花开石镜，云叶掩山楼。何须问方士，此处即瀛洲。
<br>
<br>　　卷733_3  「行经太华」孔德绍
<br>
<br>　　纷吾世网暇，灵岳展幽寻。寥廓风尘远，杳冥川谷深。
<br>
<br>　　山昏五里雾，日落二华阴。疏峰起莲叶，危塞隐桃林。
<br>
<br>　　何必东都外，此处可抽簪。
<br>
<br>　　卷733_4  「夜宿荒村」孔德绍
<br>
<br>　　绵绵夕漏深，客恨转伤心。抚弦无人听，对酒时独斟。
<br>
<br>　　故乡万里绝，穷愁百虑侵。秋草思边马，绕枝惊夜禽。
<br>
<br>　　风度谷馀响，月斜山半阴。劳歌欲叙意，终是白头吟。
<br>
<br>　　卷733_5  「王泽岭遭洪水」孔德绍
<br>
<br>　　地籁风声急，天津云色愁。悠然万顷满，俄尔百川浮。
<br>
<br>　　还似金堤溢，翻如碧海流。惊涛遥起鹭，回岸不分牛。
<br>
<br>　　徒知怀赵景，终是倦阳侯。木梗诚无托，芦灰岂暇求。
<br>
<br>　　思得乘槎便，萧然河汉游。
<br>
<br>　　卷733_6  「登白马山护明寺」孔德绍
<br>
<br>　　名岳标形胜，危峰远郁纡。成象建环极，大壮阐规模。
<br>
<br>　　层台耸灵鹫，高殿迩阳乌。暂同游阆苑，还类入仙都。
<br>
<br>　　三休开碧岭，万户洞金铺。摄心罄前礼，访道挹中虚。
<br>
<br>　　遥瞻尽地轴，长望极天隅。白云起梁栋，丹霞映龛印
<br>
<br>　　露花疑濯锦，泉月似沉珠。今日桃源客，相雇失归涂。
<br>
<br>　　卷733_7  「送舍利宿定普岩」孔德绍
<br>
<br>　　仁祠表虚旷，o园展肃恭。栖息翠微岭，登顿白云峰。
<br>
<br>　　映流看夜月，临峰听晓钟。涧芳十步草，崖阴百丈松。
<br>
<br>　　萧然遥路绝，无复市朝踪。
<br>
<br>　　卷733_8  「观太常奏新乐」孔德绍
<br>
<br>　　大君膺宝历，出豫表功成。钧天金石响，洞庭弦管清。
<br>
<br>　　八音动繁会，九变叶希声。和云留睿赏，熏风悦圣情。
<br>
<br>　　盛烈光韶C，易俗迈咸英。窃吹良无取，率舞\群生。
<br>
<br>　　卷733_9  「赋得涉江采芙蓉」孔德绍
<br>
<br>　　莲舟泛锦碛，极目眺江干。沿流渡楫易，逆浪取花难。
<br>
<br>　　有雾疑川广，无风见水宽。朝来采摘倦，讵得久盘桓。
<br>
<br>　　卷733_10  「赋得华亭鹤」孔德绍
<br>
<br>　　华亭失侣鹤，乘轩宠遂终。三山凌苦雾，千里激悲风。
<br>
<br>　　心危白露下，声断彩弦中。何言斯物变，翻覆似辽东。
<br>
<br>　　卷733_11  「送蔡君知入蜀二首」孔德绍
<br>
<br>　　金陵已去国，铜梁忽背飞。失路远相送，他乡何日归。
<br>
<br>　　灵关九折险，蜀道二星遥。乘槎若有便，希泛广陵潮。
<br>
<br>　　卷733_12  「落叶（一作孔绍安诗）」孔德绍
<br>
<br>　　早秋惊叶落，飘零似客心。翻飞未肯下，犹言惜故林。
<br>
<br>　　卷733_13  「句」孔德绍
<br>
<br>　　谁分菱花影，还看蓬鬓秋。（照镜见白发，《诗式》）
<br>
<br>　　卷733_14  「临刑诗」郑F
<br>
<br>　　幻生还幻灭，大幻莫过身。安心自有处，求人无有人。
<br>
<br>　　卷733_15  「和谒孔子庙（一作李百药诗）」刘斌
<br>
<br>　　性与虽天纵，主世乃无由。何言泰山毁，空惊逝水流。
<br>
<br>　　及门思往烈，入室想前修。寂寞荒阶暮，摧残古木秋。
<br>
<br>　　遗风暧如此，聊以慰蒸求。
<br>
<br>　　卷733_16  「和许给事伤牛尚书」刘斌
<br>
<br>　　名臣不世出，百工之所求。况乃非常器，遭逢兴运秋。
<br>
<br>　　符彩照千里，铨衡综九流。经纶资百物，樽俎寄皇猷。
<br>
<br>　　韶C倾复理，典礼紊还修。虽贞栋梁任，兼好艺文游。
<br>
<br>　　伫闻和鼎实，行当奉介丘。高衢翻税驾，阅水遽迁舟。
<br>
<br>　　传呼更何日，曳履闻无由。归魂藐修路，征棹舣邗沟。
<br>
<br>　　林薄长风惨，江上寒云愁。夜台终不曙，遗芳徒自留。
<br>
<br>　　卷733_17  「送刘散员同赋陈思王诗，得好鸟鸣高枝」刘斌
<br>
<br>　　春林已自好，时鸟复和鸣。枝交难奋翼，谷静易流声。
<br>
<br>　　间关才得性，D缴遽相惊。安知背飞远，拂雾独晨征。
<br>
<br>　　卷733_18  「咏山」刘斌
<br>
<br>　　灵山峙千仞，蔽日且嵯峨。紫盖云阴远，香炉烟气多。
<br>
<br>　　石梁高鸟路，瀑水近天河。欲知闻道里，别自有仙歌。
<br>
<br>　　卷733_19  「登楼望月二首」刘辟
<br>
<br>　　圆月当新霁，高楼见最明。素波流粉壁，丹桂拂飞甍。
<br>
<br>　　下瞰千门静，旁观万象生。梧桐窗下影，乌鹊槛前声。
<br>
<br>　　啸逸刘琨兴，吟资庾亮情。游人莫登眺，迢递故乡程。
<br>
<br>　　皎洁三秋月，巍峨百丈楼。下分征客路，上有美人愁。
<br>
<br>　　帐卷芙蓉带，帘褰玳瑁钩。倚窗情渺渺，凭槛思悠悠。
<br>
<br>　　未得金波转，俄成玉箸流。不堪三五夕，夫婿在边州。
<br>
<br>　　卷733_20  「题菊花」黄巢
<br>
<br>　　飒飒西风满院栽，蕊寒香冷蝶难来。
<br>
<br>　　他年我若为青帝，报与桃花一处开。
<br>
<br>　　卷733_21  「不第后赋菊」黄巢
<br>
<br>　　待到秋来九月八，我花开后百花杀。
<br>
<br>　　冲天香阵透长安，满城尽带黄金甲。
<br>
<br>　　卷733_22  「自题像」黄巢
<br>
<br>　　记得当年草上飞，铁衣著尽著僧衣。
<br>
<br>　　天津桥上无人识，独倚栏干看落晖。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
