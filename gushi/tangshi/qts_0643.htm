<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百四十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百四十三
<br>
<br>　　卷643_1  「菊」李山甫
<br>
<br>　　篱下霜前偶得存，忍教迟晚避兰荪。也销造化无多力，
<br>
<br>　　未受阳和一点恩。栽处不容依玉砌，要时还许上金尊。
<br>
<br>　　陶潜殁后谁知己，露滴幽丛见泪痕。
<br>
<br>　　卷643_2  「风」李山甫
<br>
<br>　　喜怒寒暄直不匀，终无形状始无因。能将尘土平欺客，
<br>
<br>　　爱把波澜枉陷人。飘乐递香随日在，绽花开柳逐年新。
<br>
<br>　　深知造化由君力，试为吹嘘借与春。
<br>
<br>　　卷643_3  「月」李山甫
<br>
<br>　　狡兔顽蟾死复生，度云经汉澹还明。夜长虽耐对君坐，
<br>
<br>　　年少不禁随尔行。玉桂影摇乌鹊动，金波寒注鬼神惊。
<br>
<br>　　人间半被虚抛掷，唯向孤吟客有情。
<br>
<br>　　卷643_4  「秋」李山甫
<br>
<br>　　傍雨依风冷渐匀，更凭青女事精神。来时将得几多雁，
<br>
<br>　　到处愁他无限人。能被绿杨深懊恼，谩偎黄菊送殷勤。
<br>
<br>　　邹家不用偏吹律，到底荣枯也自均。
<br>
<br>　　卷643_5  「松」李山甫
<br>
<br>　　地耸苍龙势抱云，天教青共众材分。孤标百尺雪中见，
<br>
<br>　　长啸一声风里闻。桃李傍他真是佞，藤萝攀尔亦非群。
<br>
<br>　　平生相爱应相识，谁道修篁胜此君。
<br>
<br>　　卷643_6  「读汉史」李山甫
<br>
<br>　　四百年间反覆寻，汉家兴替好沾襟。每逢奸诈须凳郑
<br>
<br>　　真遇英雄始醒心。王莽弄来曾半破，曹公将去便平沈。
<br>
<br>　　当时虚受君恩者，谩向青编作鬼林。
<br>
<br>　　卷643_7  「上元怀古二首」李山甫
<br>
<br>　　南朝天子爱风流，尽守江山不到头。总是战争收拾得，
<br>
<br>　　却因歌舞破除休。尧行道德终无敌，秦把金汤可自由。
<br>
<br>　　试问繁华何处有，雨苔烟草古城秋。
<br>
<br>　　争帝图王德尽衰，骤兴驰霸亦何为。君臣都是一场笑，
<br>
<br>　　家国共成千载悲。排岸远樯森似槊，落波残照赫如旗。
<br>
<br>　　今朝城上难回首，不见楼船索战时。
<br>
<br>　　卷643_8  「隋堤柳」李山甫
<br>
<br>　　曾傍龙舟拂翠华，至今凝恨倚天涯。但经春色还秋色，
<br>
<br>　　不觉杨家是李家。背日古阴从北朽，逐波疏影向南斜。
<br>
<br>　　年年只有晴风便，遥为雷塘送雪花。
<br>
<br>　　卷643_9  「蒲关西道中作」李山甫
<br>
<br>　　国东王气凝蒲关，楼台帖出晴空间。紫烟横捧大舜庙，
<br>
<br>　　黄河直打中条山。地锁咽喉千古壮，风传歌吹万家闲。
<br>
<br>　　来来去去身依旧，未及潘年鬓已斑。
<br>
<br>　　卷643_10  「送李秀才入军」李山甫
<br>
<br>　　弱柳贞松一地栽，不因霜霰自难媒。书生只是平时物，
<br>
<br>　　男子争无乱世才。铁马已随红旆去，同人犹著白衣来。
<br>
<br>　　到头功业须如此，莫为初心首重回。
<br>
<br>　　卷643_11  「送蕲州裴员外」李山甫
<br>
<br>　　正作南宫第一人，暂随霓旆怆离群。晓从阙下辞天子，
<br>
<br>　　春向江头待使君。五马尚迷青琐路，双鱼犹惹翠兰芬。
<br>
<br>　　明朝无路寻归处，禁树参差隔紫云。
<br>
<br>　　卷643_12  「代孔明哭先主」李山甫
<br>
<br>　　忆昔南阳顾草庐，便乘雷电捧乘舆。酌量诸夏须平取，
<br>
<br>　　期刻群雄待遍锄。南面未能成帝业，西陵那忍送宫车。
<br>
<br>　　九疑山下频惆怅，曾许微臣水共鱼。
<br>
<br>　　卷643_13  「送职方王郎中吏部刘员外自太原郑相公幕继奉征书归省署」李山甫
<br>
<br>　　双凤衔书次第飞，玉皇催促列仙归。云开日月临青琐，
<br>
<br>　　风卷烟霞上紫微。莲影一时空俭府，兰香同处扑尧衣。
<br>
<br>　　此生长扫朱门者，每向人间梦粉闱。
<br>
<br>　　卷643_14  「寒食二首」李山甫
<br>
<br>　　柳带东风一向斜，春阴澹澹蔽人家。有时三点两点雨，
<br>
<br>　　到处十枝五枝花。万井楼台疑绣画，九原珠翠似烟霞。
<br>
<br>　　年年今日谁相问，独卧长安泣岁华。
<br>
<br>　　风烟放荡花披猖，秋千女儿飞短墙。绣袍驰马拾遗翠，
<br>
<br>　　锦袖斗鸡喧广场。天地气和融霁色，池台日暖烧春光。
<br>
<br>　　自怜尘土无他事，空脱荷衣泥醉乡。
<br>
<br>　　卷643_15  「又代孔明哭先主」李山甫
<br>
<br>　　鲸鬣翻腾四海波，始将天意用干戈。尽驱神鬼随鞭策，
<br>
<br>　　全罩英雄入网罗。提剑尚残吴郡国，垂衣犹欠魏山河。
<br>
<br>　　鼎湖无路追仙驾，空使群臣泣血多。
<br>
<br>　　卷643_16  「贫女」李山甫
<br>
<br>　　平生不识绣衣裳，闲把荆钗亦自伤。镜里只应谙素貌，
<br>
<br>　　人间多自信红妆。当年未嫁还忧老，终日求媒即道狂。
<br>
<br>　　两意定知无说处，暗垂珠泪湿蚕筐。
<br>
<br>　　卷643_17  「寓怀」李山甫
<br>
<br>　　万古交驰一片尘，思量名利孰如身。长疑好事皆虚事，
<br>
<br>　　却恐闲人是贵人。老逐少来终不放，辱随荣后直须匀。
<br>
<br>　　劝君不用夸头角，梦里输赢总未真。
<br>
<br>　　卷643_18  「蜀中寓怀」李山甫
<br>
<br>　　千里烟霞锦水头，五丁开得也风流。春装宝阙重重树，
<br>
<br>　　日照仙州万万楼。蛙似公孙虽不守，龙如诸葛亦须休。
<br>
<br>　　此中无限英雄鬼，应对江山各自羞。
<br>
<br>　　卷643_19  「下第卧疾卢员外召游曲江」李山甫
<br>
<br>　　眼前何事不伤神，忍向江头更弄春。桂树既能欺贱子，
<br>
<br>　　杏花争肯采闲人。麻衣未掉浑身雪，皂盖难遮满面尘。
<br>
<br>　　珍重列星相借问，嵇康慵病也天真。
<br>
<br>　　卷643_20  「司天台」李山甫
<br>
<br>　　拂云朱槛捧昭回，静对铜浑水镜开。太史只知频奏瑞，
<br>
<br>　　苍生无计可防灾。景公进德星曾退，汉帝推诚日为回。
<br>
<br>　　何事旷官全不语，好天良月锁高台。
<br>
<br>　　卷643_21  「落花」李山甫
<br>
<br>　　落拓东风不藉春，吹开吹谢两何因。当时曾见笑筵主，
<br>
<br>　　今日自为行路尘。颜色却还天上女，馨香留与世间人。
<br>
<br>　　明年寒食重相见，零泪无端又满巾。
<br>
<br>　　卷643_22  「赴举别所知」李山甫
<br>
<br>　　腰剑囊书出户迟，壮心奇命两相疑。麻衣尽举一双手，
<br>
<br>　　桂树只生三两枝。黄祖不怜鹦鹉客，志公偏赏麒麟儿。
<br>
<br>　　叔牙忧我应相痛，回首天涯寄所思。
<br>
<br>　　卷643_23  「贺邢州卢员外」李山甫
<br>
<br>　　紫泥飞诏下金銮，列象分明世仰观。北省谏书藏旧草，
<br>
<br>　　南宫郎署握新兰。春归凤沼恩波暖，晓入鸳行瑞气寒。
<br>
<br>　　偏是此生栖息者，满衣零泪一时干。
<br>
<br>　　卷643_24  「方干隐居」李山甫
<br>
<br>　　咬咬嘎嘎水禽声，露洗松阴满院清。溪畔印沙多鹤迹，
<br>
<br>　　槛前题竹有僧名。问人远岫千重意，对客闲云一片情。
<br>
<br>　　早晚尘埃得休去，且将书剑事先生。
<br>
<br>　　卷643_25  「早春微雨」李山甫
<br>
<br>　　怪来莺蝶似凝愁，不觉看花暂湿头。疏影未藏千里树，
<br>
<br>　　远阴微翳万家楼。青罗舞袖纷纷转，红脸啼珠旋旋收。
<br>
<br>　　岁旱且须教济物，为霖何事爱风流。
<br>
<br>　　卷643_26  「谒翰林刘学士不遇」李山甫
<br>
<br>　　梦绕清华宴地深，洞宫横锁晓沈沈。鹏飞碧海终难见，
<br>
<br>　　鹤入青霄岂易寻。六尺羁魂迷定止，两行愁血谢知音。
<br>
<br>　　平生只耻凌风翼，随得鸣珂上禁林。
<br>
<br>　　卷643_27  「答刘书记见赠」李山甫
<br>
<br>　　吟近秋光思不穷，酷探骚雅愧无功。茫然心苦千篇拙，
<br>
<br>　　暝坐神凝万象空。月上开襟当北户，竹边回首揖西风。
<br>
<br>　　知音频有新诗赠，白雪纷纷落郢中。
<br>
<br>　　卷643_28  「贺友人及第」李山甫
<br>
<br>　　得水蛟龙失水鱼，此心相对两何如。敢辞今日须行卷，
<br>
<br>　　犹喜他年待荐书。松桂也应情未改，萍蓬争奈迹还疏。
<br>
<br>　　春风不见寻花伴，遥向青云泥子虚。
<br>
<br>　　卷643_29  「雨后过华岳庙」李山甫
<br>
<br>　　华山黑影霄崔嵬，金天□□门未开。雨淋鬼火灭不灭，
<br>
<br>　　风送神香来不来。墙外素钱飘似雪，殿前阴柏吼如雷。
<br>
<br>　　知君暗宰人间事，休把苍生梦里裁。
<br>
<br>　　卷643_30  「赠弹琴李处士」李山甫
<br>
<br>　　情知此事少知音，自是先生枉用心。世上几时曾好古，
<br>
<br>　　人前何必更沾襟。致身不似笙竽巧，悦耳宁如郑卫淫。
<br>
<br>　　三尺焦桐七条线，子期师旷两沈沈。
<br>
<br>　　卷643_31  「刘员外寄移菊」李山甫
<br>
<br>　　秋来缘树复缘墙，怕共平芜一例荒。颜色不能随地变，
<br>
<br>　　风流唯解逐人香。烟含细叶交加碧，露拆寒英次第黄。
<br>
<br>　　深谢栽培与知赏，但惭终岁待重阳。
<br>
<br>　　卷643_32  「南山」李山甫
<br>
<br>　　钝碧顽青几万秋，直无天地始应休。莫嫌尘土佯遮面，
<br>
<br>　　能向楼台强出头。霁色陡添千尺翠，夕阳闲放一堆愁。
<br>
<br>　　假饶不是神仙骨，终抱琴书向此游。
<br>
<br>　　卷643_33  「山中览刘书记新诗」李山甫
<br>
<br>　　记室新诗相寄我，蔼然清绝更无过。溪风满袖吹骚雅，
<br>
<br>　　岩瀑无时滴薜萝。云外山高寒色重，雪中松苦夜声多。
<br>
<br>　　静酬嘉唱对幽景，苍鹤羸栖古木柯。
<br>
<br>　　卷643_34  「早秋山中作」李山甫
<br>
<br>　　荣枯无路入千峰，肥遁谁谐此志同。司寇亦曾遭鲁黜，
<br>
<br>　　步兵何事哭途穷。桧松瘦健滴秋露，户牖虚明生晚风。
<br>
<br>　　山思更清人影绝，陇云飞入草堂中。
<br>
<br>　　卷643_35  「赋得寒月寄齐已」李山甫
<br>
<br>　　松下清风吹我襟，上方钟磬夜沈沈。已知庐岳尘埃绝，
<br>
<br>　　更忆寒山雪月深。高谢万缘消祖意，朗吟千首亦师心。
<br>
<br>　　岂知名出遍诸夏，石上栖禅竹影侵。
<br>
<br>　　卷643_36  「曲江二首」李山甫
<br>
<br>　　南山低对紫云楼，翠影红阴瑞气浮。一种是春长富贵，
<br>
<br>　　大都为水也风流。争攀柳带千千手，间插花枝万万头。
<br>
<br>　　独向江边最惆怅，满衣尘土避王侯。
<br>
<br>　　江色沈天万草齐，暖烟晴霭自相迷。蜂怜杏蕊细香落，
<br>
<br>　　莺坠柳条浓翠低。千队国娥轻似雪，一群公子醉如泥。
<br>
<br>　　斜阳怪得长安动，陌上分飞万马蹄。
<br>
<br>　　卷643_37  「迁居清溪和刘书记见示」李山甫
<br>
<br>　　担锡归来竹绕溪，过津曾笑鲁儒迷。端居味道尘劳息，
<br>
<br>　　扣寂眠云心境齐。还似村家无宠禄，时将邻叟话幽栖。
<br>
<br>　　山衣毳烂唯添野，石井源清不贮泥。祖意岂从年腊得，
<br>
<br>　　松枝肯为雪霜低。晚天吟望秋光重，雨阵横空蔽断霓。
<br>
<br>　　卷643_38  「阴地关崇徽公主手迹」李山甫
<br>
<br>　　一拓纤痕更不收，翠微苍藓几经秋。谁陈帝子和番策，
<br>
<br>　　我是男儿为国羞。寒雨洗来香已尽，澹烟笼著恨长留。
<br>
<br>　　可怜汾水知人意，旁与吞声未忍休。
<br>
<br>　　卷643_39  「题李员外厅」李山甫
<br>
<br>　　石砌蛩吟响，草堂人语稀。道孤思绝唱，年长渐知非。
<br>
<br>　　名利终成患，烟霞亦可依。高丘松盖古，闲地药苗肥。
<br>
<br>　　猿鸟啼嘉景，牛羊傍晚晖。幽栖还自得，清啸坐忘机。
<br>
<br>　　爱彼人深处，白云相伴归。
<br>
<br>　　卷643_40  「山中寄梁判官」李山甫
<br>
<br>　　归卧东林计偶谐，柴门深向翠微开。更无尘事心头起，
<br>
<br>　　还有诗情象外来。康乐公应频结社，寒山子亦患多才。
<br>
<br>　　星郎雅是道中侣，六艺拘牵在隗台。
<br>
<br>　　卷643_41  「禅林寺作寄刘书记」李山甫
<br>
<br>　　坐近松风骨自寒，茅斋直拶白雪边。玄关不闭何人到，
<br>
<br>　　此事谁论在佛先。天竺老师留一句，曹溪行者答全篇。
<br>
<br>　　今朝林下忘言说，强把新诗寄谪仙。
<br>
<br>　　卷643_42  「山中病后作」李山甫
<br>
<br>　　卧病厌厌三伏尽，商飙初自水边来。高峰枯槁骨偏峭，
<br>
<br>　　野树扶疏叶未摧。时序追牵从鬓改，蝉声酸急是谁催。
<br>
<br>　　云门不闭全无事，心外沈然一聚灰。
<br>
<br>　　卷643_43  「寄卫别驾」李山甫
<br>
<br>　　晓屐归来岳寺深，尝思道侣会东林。昏沈天竺看经眼，
<br>
<br>　　萧索净名老病心。云盖数重横陇首，苔花千点遍松阴。
<br>
<br>　　知君超达悟空旨，三径闲行抱素琴。
<br>
<br>　　卷643_44  「遣怀」李山甫
<br>
<br>　　长松埋涧底，郁郁未出原。孤云飞陇首，高洁不可攀。
<br>
<br>　　古道贵拙直，时事不足言。莫饮盗泉水，无为天下先。
<br>
<br>　　智者与愚者，尽归北邙山。唯有东流水，年光不暂闲。
<br>
<br>　　卷643_45  「酬刘书记一二知己见寄」李山甫
<br>
<br>　　见说金台客，相逢只论诗。坐来残暑退，吟许野僧知。
<br>
<br>　　自喜幽栖僻，唯惭道义亏。身闲偏好古，句冷不求奇。
<br>
<br>　　晦迹全无累，安贫自得宜。同人终念我，莲社有归期。
<br>
<br>　　卷643_46  「山中依韵答刘书记见赠」李山甫
<br>
<br>　　幽居少人事，三径草不开。隐几虚室静，闲云入坐来。
<br>
<br>　　至道非内外，讵言才不才。宝月当秋空，高洁无纤埃。
<br>
<br>　　心灭百虑减，诗成万象回。亦有吾庐在，寂寞旧山隈。
<br>
<br>　　从容未归去，满地生青苔。谢公寄我诗，清奇不可陪。
<br>
<br>　　白雪飞不尽，碧云欲成堆。惊风出地户，似震雷。
<br>
<br>　　吟哦山岳动，令人心胆摧。思君览章句，还复如望梅。
<br>
<br>　　慷慨追古意，旷望登高台。何当陶渊明，远师劝倾杯。
<br>
<br>　　流年将老来，华发自相催。野寺连屏障，左右相裴回。
<br>
<br>　　卷643_47  「山中答刘书记寓怀」李山甫
<br>
<br>　　贵门多冠冕，日与荣辱并。山中有独夫，笑傲出衰盛。
<br>
<br>　　正直任天真，鬼神亦相敬。之子贲丘园，户牖松萝映。
<br>
<br>　　骨将槁木齐，心同止水净。笔头指金波，座上横玉柄。
<br>
<br>　　芙蓉出秋渚，绣段流清咏。高古不称时，沈默岂相竞。
<br>
<br>　　穷搜万籁息，危坐千峰静。林僧继嘉唱，风前亦为幸。
<br>
<br>　　卷643_48  「项羽庙」李山甫
<br>
<br>　　为虏为王尽偶然，有何羞见汉江船。
<br>
<br>　　停分天下犹嫌少，可要行人赠纸钱。
<br>
<br>　　卷643_49  「春日商山道中作」李山甫
<br>
<br>　　一径春光里，扬鞭入翠微。风来花落帽，云过雨沾衣。
<br>
<br>　　谷鸟衔枝去，巴人负笈归。残阳更惆怅，前路客亭稀。
<br>
<br>　　卷643_50  「古石砚」李山甫
<br>
<br>　　追琢他山石，方圆一勺深。抱真唯守墨，求用每虚心。
<br>
<br>　　波浪因文起，尘埃为废侵。凭君更研究，何啻直千金。
<br>
<br>　　卷643_51  「惜花」李山甫
<br>
<br>　　未会春风意，开君又落君。一年今烂漫，几日便缤纷。
<br>
<br>　　别艳那堪赏，馀香不忍闻。尊前恨无语，应解作朝云。
<br>
<br>　　卷643_52  「别杨秀才」李山甫
<br>
<br>　　因乱与君别，相逢悲且惊。开襟魂自慰，拭泪眼空明。
<br>
<br>　　故国已无业，旧交多不生。如何又分袂，难话别离情。
<br>
<br>　　卷643_53  「自叹拙」李山甫
<br>
<br>　　自怜心计拙，欲语更悲辛。世乱僮欺主，年衰鬼弄人。
<br>
<br>　　镜中颜欲老，江上业长贫。不是刘公乐，何由变此身。
<br>
<br>　　卷643_54  「乱后途中」李山甫
<br>
<br>　　乱离寻故园，朝市不如村。恸哭翻无泪，颠狂觉少魂。
<br>
<br>　　诸侯贪割据，群盗恣并吞。为问登坛者，何年答汉恩。
<br>
<br>　　卷643_55  「燕」李山甫
<br>
<br>　　每岁同辛苦，看人似有情。乱飞春得意，幽语夜闻声。
<br>
<br>　　整羽庄姜恨，回身汉后轻。豪家足金弹，不用污雕楹。
<br>
<br>　　卷643_56  「题慈云寺僧院」李山甫
<br>
<br>　　帝城深处寺，楼殿压秋江。红叶去寒树，碧峰来晓窗。
<br>
<br>　　烟霞生净土，苔藓上高幢。欲问吾师语，心猿不肯降。
<br>
<br>　　卷643_57  「闻子规」李山甫
<br>
<br>　　冤禽名杜宇，此事更难知。昔帝一时恨，后人千古悲。
<br>
<br>　　断肠思故国，啼血溅芳枝。况是天涯客，那堪□□眉。
<br>
<br>　　卷643_58  「送刘将军入关讨贼」李山甫
<br>
<br>　　世人多恃武，何者是真雄。欲灭黄巾贼，须凭黑槊公。
<br>
<br>　　指星忧国计，望气识天风。明日凌云上，期君第一功。
<br>
<br>　　卷643_59  「陪郑先辈华山罗谷访张隐者」李山甫
<br>
<br>　　白云闲洞口，飞盖入岚光。好鸟共人语，异花迎客香。
<br>
<br>　　谷风闻鼓吹，苔石见文章。不是陪仙侣，无因访阮郎。
<br>
<br>　　卷643_60  「兵后寻边三首」李山甫
<br>
<br>　　千里烟沙尽日昏，战馀烧罢闭重门。新成剑戟皆农器，
<br>
<br>　　旧著衣裳尽血痕。卷地朔风吹白骨，柱天青气泣幽魂。
<br>
<br>　　自怜长策无人问，羞戴儒冠傍塞垣。
<br>
<br>　　旗头指处见黄埃，万马横驰鹘翅回。剑戟远腥凝血在，
<br>
<br>　　山河先暗阵云来。角声恶杀悲于哭，鼓势争强怒若雷。
<br>
<br>　　日暮却登寒垒望，饱鸱清啸伏尸堆。
<br>
<br>　　风怒边沙迸铁衣，胡儿胡马正骄肥。将军对阵谁教入，
<br>
<br>　　战士辞营不道归。新血溅红黏蔓草，旧骸堆白映寒晖。
<br>
<br>　　胸中纵有销兵术，欲向何门说是非。
<br>
<br>　　卷643_61  「沧浪峡」李山甫
<br>
<br>　　走毂飞蹄过此傍，几人留意问沧浪。
<br>
<br>　　烟波莫笑趋名客，为爱朝宗日夜忙。
<br>
<br>　　卷643_62  「公子家二首」李山甫
<br>
<br>　　曾是皇家几世侯，入云高第照神州。柳遮门户横金锁，
<br>
<br>　　花拥弦歌咽画楼。锦袖妒姬争巧笑，玉衔骄马索闲游。
<br>
<br>　　麻衣酷献平生业，醉倚春风不点头。
<br>
<br>　　柳底花阴压露尘，醉烟轻罩一团春。鸳鸯占水能嗔客，
<br>
<br>　　鹦鹉嫌笼解骂人。[似龙随日换，轻盈如燕逐年新。
<br>
<br>　　不知买尽长安笑，活得苍生几户贫。
<br>
<br>　　卷643_63  「山下残夏偶作」李山甫
<br>
<br>　　等闲三伏后，独卧此高丘。残暑炎于火，林风爽带秋。
<br>
<br>　　声名何要出，吟咏亦堪休。自许红尘外，云溪好漱流。
<br>
<br>　　卷643_64  「夜吟」李山甫
<br>
<br>　　除却闲吟外，人间事事慵。更深成一句，月冷上孤峰。
<br>
<br>　　穷理多瞑目，含毫静倚松。终篇浑不寐，危坐到晨钟。
<br>
<br>　　卷643_65  「代崇徽公主意」李山甫
<br>
<br>　　金钗坠地鬓堆云，自别朝阳帝岂闻。
<br>
<br>　　遣妾一身安社稷，不知何处用将军。
<br>
<br>　　卷643_66  「下第献所知三首」李山甫
<br>
<br>　　偶向江头别钓矶，等闲经岁与心违。虚教六尺受辛苦，
<br>
<br>　　枉把一身忧是非。青桂本来无欠负，碧霄何处有因依。
<br>
<br>　　春风不用相催促，回避花时也解归。
<br>
<br>　　不识人间巧路岐，只将端拙泥神o.与他名利本无分，
<br>
<br>　　却共水云曾有期。大抵物情应莫料，近来天意也须疑。
<br>
<br>　　自怜心计今如此，凭仗春醪为解颐。
<br>
<br>　　十年磨镞事锋，始逐朱旗入战场。四海风云难际会，
<br>
<br>　　一生肝胆易开张。退飞莺谷春零落，倒卓龙门路渺茫。
<br>
<br>　　今日惭知也惭命，笑馀歌罢忽凄凉。
<br>
<br>　　卷643_67  「寄太常王少卿」李山甫
<br>
<br>　　别后西风起，新蝉坐卧闻。秋天静如水，远岫碧侵云。
<br>
<br>　　雅饮纯和气，清吟冰雪文。想思重回首，梧叶下纷纷。
<br>
<br>　　卷643_68  「游侠儿」李山甫
<br>
<br>　　好把雄姿浑世尘，一场闲事莫因循。
<br>
<br>　　荆轲只为闲言语，不与燕丹了得人。
<br>
<br>　　卷643_69  「下第出春明门」李山甫
<br>
<br>　　曾和秋雨驱愁入，却向春风领恨回。
<br>
<br>　　深谢灞陵堤畔柳，与人头上拂尘埃。
<br>
<br>　　卷643_70  「望思台」李山甫
<br>
<br>　　君父昏蒙死不回，谩将平地筑高台。
<br>
<br>　　九层黄土是何物，销得向前冤恨来。
<br>
<br>　　卷643_71  「病中答刘书记见赠」李山甫
<br>
<br>　　病来双树下，云脚上禅袍。频有琼瑶赠，空瞻雪月高。
<br>
<br>　　已知捐俗态，时许话风骚。衰疾未能起，相思徒自劳。
<br>
<br>　　卷643_72  「早秋山中作」李山甫
<br>
<br>　　谁到山中语，雨馀风气秋。烟岚出涧底，瀑布落床头。
<br>
<br>　　至道亦非远，僻诗须苦求。千峰有嘉景，拄杖独巡游。
<br>
<br>　　卷643_73  「别墅」李山甫
<br>
<br>　　此地可求息，开门足野情。窗明雨初歇，日落风更清。
<br>
<br>　　苍藓槎根匝，碧烟水面生。玩奇心自乐，暑月听蝉声。
<br>
<br>　　卷643_74  「柳十首」李山甫
<br>
<br>　　灞岸江头腊雪消，东风偷软入纤条。
<br>
<br>　　春来不忍登楼望，万架金丝著地娇。
<br>
<br>　　受尽风霜得到春，一条条是逐年新。
<br>
<br>　　寻常送别无馀事，争忍攀将过与人。
<br>
<br>　　长恨阳和也世情，把香和艳与红英。
<br>
<br>　　家家只是栽桃李，独自无根到处生。
<br>
<br>　　只为遮楼又拂桥，被人摧折好枝条。
<br>
<br>　　假饶张绪如今在，须把风流暗里销。
<br>
<br>　　弱带低垂可自由，傍他门户倚他楼。
<br>
<br>　　金风不解相抬举，露压烟欺直到秋。
<br>
<br>　　终日堂前学画眉，几人曾道胜花枝。
<br>
<br>　　试看三月春残后，门外青阴是阿谁。
<br>
<br>　　也曾飞絮谢家庭，从此风流别有名。
<br>
<br>　　不是向人无用处，一枝愁杀别离情。
<br>
<br>　　从来只是爱花人，杨柳何曾占得春。
<br>
<br>　　多向客亭门外立，与他迎送往来尘。
<br>
<br>　　强扶柔态酒难醒，著春风别有情。
<br>
<br>　　公子王孙且相伴，与君俱得几时荣。
<br>
<br>　　无赖秋风斗觉寒，万条烟草一时干。
<br>
<br>　　游人若要春消息，直向江头腊后看。
<br>
<br>　　卷643_75  「酬刘书记见赠」李山甫
<br>
<br>　　独在西峰末，怜君和气多。劳生同朽索，急景似倾波。
<br>
<br>　　禅者行担锡，樵师语隔坡。旱□生赤藓，古木架青萝。
<br>
<br>　　石涧新蝉脱，茅檐旧燕窠。篇章蒙见许，松月好相过。
<br>
<br>　　思苦通真理，吟清合大和。□□□□□，风起送渔歌。
<br>
<br>　　卷643_76  「赠徐三十（一本作酬刘书记见赠第二首）」李山甫
<br>
<br>　　春满南宫白日长，夜来新值锦衣郎。朱排六相助神耸，
<br>
<br>　　玉衬一厅侵骨凉。砌竹拂袍争草色，庭花飘艳妒兰香。
<br>
<br>　　从今不羡乘槎客，曾到三星列宿傍。
<br>
<br>　　卷643_77  「牡丹」李山甫
<br>
<br>　　邀勒春风不早开，众芳飘后上楼台。数苞仙艳火中出，
<br>
<br>　　一片异香天上来。晓露精神妖欲动，暮烟情态恨成堆。
<br>
<br>　　知君也解相轻薄，斜倚阑干首重回。
<br>
<br>　　卷643_78  「赠宿将」李山甫
<br>
<br>　　校猎燕山经几春，雕弓白羽不离身。
<br>
<br>　　年来马上浑无力，望见飞鸿指似人。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
