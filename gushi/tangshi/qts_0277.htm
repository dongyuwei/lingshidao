<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百七十七</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百七十七
<br>
<br>　　卷277_1  「和李使君三郎早秋城北亭楼宴崔司士…关中弟张评事时遇」卢纶
<br>
<br>　　黄花古城路，上尽见青山。桑柘晴川口，牛羊落照间。
<br>
<br>　　野情随卷幔，军士隔重关。道合偏多赏，官微独不闲。
<br>
<br>　　鹤分琴久罢，书到雁应还。为谢登龙客，琼枝寄一攀。
<br>
<br>　　卷277_2  「和赵端公九日登石亭上和州家兄」卢纶
<br>
<br>　　洛浦想江津，悲欢共此辰。采花湖岸菊，望国旧楼人。
<br>
<br>　　雁别声偏苦，松寒色转新。传书问渔叟，借寇尔何因。
<br>
<br>　　卷277_3  「酬赵少尹戏示诸侄元阳等因以见赠」卢纶
<br>
<br>　　八龙三虎俨成行，琼树花开鹤翼张。且请同观舞鸲鹆，
<br>
<br>　　何须竟哂食槟榔。归时每爱怀朱橘，戏处常闻佩紫囊。
<br>
<br>　　谬入阮家逢庆乐，竹林因得奉壶觞。
<br>
<br>　　卷277_4  「奉和户曹叔夏夜寓直寄呈同曹诸公并见示」卢纶
<br>
<br>　　敛板捧清词，恭闻侍直时。暮尘归众骑，邃宇舍诸司。
<br>
<br>　　华月先灯至，清风与簟随。乱萤光熠熠，行树影离离。
<br>
<br>　　龙卧人宁识，鹏抟`岂知。便因当五夜，敢望竹林期。
<br>
<br>　　卷277_5  「和金吾裴将军使往河北宣慰…兼寄赵侍郎赵卿拜陵未回」卢纶
<br>
<br>　　飞轩不驻轮，感激汉儒臣。气慑千夫勇，恩传万里春。
<br>
<br>　　古原收野燎，寒笛怨空邻。书此达良友，五陵风雨频。
<br>
<br>　　卷277_6  「和太常李主簿秋中山下别墅即事」卢纶
<br>
<br>　　清秋来几时，宋玉已先知。旷朗霞映竹，澄明山满池。
<br>
<br>　　葺桥双鹤赴，收果众猿随。韶乐方今奏，云林徒蔽亏。
<br>
<br>　　卷277_7  「酬韦渚秋夜有怀见寄」卢纶
<br>
<br>　　萧条良夜永，秋草对衰颜。露下鸟初定，月明人自闲。
<br>
<br>　　独悲无旧业，共喜出时艰。为问功成后，同游何处山。
<br>
<br>　　卷277_8  「同吉中孚梦桃源」卢纶
<br>
<br>　　春雨夜不散，梦中山亦阴。云中碧潭水，路暗红花林。
<br>
<br>　　花水自深浅，无人知古今。
<br>
<br>　　夜静春梦长，梦逐仙山客。园林满芝X，鸡犬傍篱栅。
<br>
<br>　　几处花下人，看予笑头白。
<br>
<br>　　卷277_9  「同柳侍郎题侯钊侍郎新昌里（一作酬候钊侍郎春日见寄）」卢纶
<br>
<br>　　清源君子居，左右尽图书。三径春自足，一瓢欢有馀。
<br>
<br>　　庭莎成野席，阑药是家蔬。幽显岂殊迹，昔贤徒病诸。
<br>
<br>　　卷277_10  「酬孙侍御春日见寄」卢纶
<br>
<br>　　经过里巷春，同是谢家邻。顾我觉衰早，荷君留醉频。
<br>
<br>　　松高犹覆草，鹤起暂萦尘。始悟达人志，患名非患贫。
<br>
<br>　　卷277_11  「和王员外冬夜寓直」卢纶
<br>
<br>　　高步长裾锦帐郎，居然自是汉贤良。潘岳叙年因鬓发，
<br>
<br>　　扬雄托谏在文章。九天韶乐飘寒月，万户香尘`晓霜。
<br>
<br>　　坐见重门俨朝骑，可怜云路独翱翔。
<br>
<br>　　卷277_12  「酬金部王郎中省中春日见寄」卢纶
<br>
<br>　　南宫树色晓森森，虽有春光未有阴。鹤侣正疑芳景引，
<br>
<br>　　玉人那为簿书沈。山含瑞气偏当日，莺逐轻风不在林。
<br>
<br>　　更有阮郎迷路处，万株红树一溪深。
<br>
<br>　　卷277_13  「奉和陕州十四翁中丞寄雷州二十翁司户」卢纶
<br>
<br>　　联飞独不前，迥落海南天。贾傅竟行矣，邵公唯泫然。
<br>
<br>　　瘴开山更远，路极水无边。沈劣本多感，况闻原上篇。
<br>
<br>　　卷277_14  「和李中丞酬万年房署少府过汾州景云观…李早年同居此观」卢纶
<br>
<br>　　显晦澹无迹，贤哉常晏如。如何警孤鹤，忽乃传双鱼。
<br>
<br>　　叙以泉石旧，怅然风景馀。低回青油幕，梦寐白云居。
<br>
<br>　　玉洞桂香满，雪坛松影疏。沈思瞩仙侣，纾组正军书。
<br>
<br>　　积学早成道，感恩难遂初。梅生谅多感，归止岂吾庐。
<br>
<br>　　卷277_15  「酬陈郎中冬至携柳郎窦郎归河中旧居见寄」卢纶
<br>
<br>　　三旬一休沐，清景满林庐。南郭群儒从，东床两客居。
<br>
<br>　　烧烟浮雪野，麦陇润冰渠。班白皆持酒，蓬茅尽有书。
<br>
<br>　　终期买寒渚，同此利蒲鱼。
<br>
<br>　　卷277_16  「酬李益端公夜宴见赠」卢纶
<br>
<br>　　戚戚一西东，十年今始同。可怜歌酒夜，相对两衰翁。
<br>
<br>　　卷277_17  「和陈郎中拜本府少尹兼侍御史献上侍中因呈同院诸公」卢纶
<br>
<br>　　金印垂鞍白马肥，不同疏广老方归。三千士里文章伯，
<br>
<br>　　四十年来锦绣衣。节比青松当涧直，心随黄雀绕檐飞。
<br>
<br>　　乡中贺者唯争路，不识传呼獬豸威。
<br>
<br>　　卷277_18  「和王仓少尹暇日言怀」卢纶
<br>
<br>　　清秋多暇日，况乃是夫君。习静通仙事，书空阅篆文。
<br>
<br>　　剑飞终上汉，鹤梦不离云。无限烟霄路，何嗟迹未分。
<br>
<br>　　卷277_19  「和崔侍郎游万固寺」卢纶
<br>
<br>　　闻说中方高树林，曙华先照啭春禽。风云才子冶游思，
<br>
<br>　　蒲柳老人惆怅心。石路青苔花漫漫，雪檐垂溜玉森森。
<br>
<br>　　贺君此去君方至，河水东流西日沉。
<br>
<br>　　卷277_20  「和裴延龄尚书寄题果州谢舍人仙居」卢纶
<br>
<br>　　飘然去谒八仙翁，自地从天香满空。紫盖迥标双鹤上，
<br>
<br>　　语音犹在五云中。青溪不接渔樵路，丹井唯传草木风。
<br>
<br>　　歌此因思捧金液，露盘长庆汉皇宫。
<br>
<br>　　卷277_21  「酬崔侍御早秋卧病书情见寄时君亦抱疾在假中」卢纶
<br>
<br>　　掷地金声信有之，莹然冰玉见清词。元凯癖成官始贵，
<br>
<br>　　相如渴甚貌逾衰。荒园每觉虫鸣早，华馆常闻客散迟。
<br>
<br>　　寂寞罢琴风满树，几多黄叶落蛛丝。
<br>
<br>　　卷277_22  「酬灵澈上人（一和口号戏赠灵澈上人时奉事入城）」卢纶
<br>
<br>　　军人奉役本无期，落叶花开总不知。
<br>
<br>　　走马城中头雪白，若为将面见汤师。
<br>
<br>　　卷277_23  「敬酬大府二十四舅览诗卷因以见示」卢纶
<br>
<br>　　郄公怜戆亦怜愚，忽赐金盘径寸珠。彻底碧潭滋涸溜。
<br>
<br>　　压枝红艳照枯株。九门洞启延高论，百辟联行挹大儒。
<br>
<br>　　顾己文章非酷似，敢将幽劣俟洪炉。
<br>
<br>　　卷277_24  「雨中酬友人」卢纶
<br>
<br>　　看山独行归竹院，水绕前阶草生遍。
<br>
<br>　　空林细雨暗无声，唯有愁心两相见。
<br>
<br>　　卷277_25  「酬人失题」卢纶
<br>
<br>　　孤鸾将鹤群，晴日丽春云。何幸晚飞者，清音长此闻。
<br>
<br>　　卷277_26  「哭司农苗主簿」卢纶
<br>
<br>　　原头殡御绕新茔，原下行人望哭声。
<br>
<br>　　更想秋山连古木，唯应石上见君名。
<br>
<br>　　卷277_27  「得耿司法书因叙长安故友零落兵部…郑仓曹畅参军昆季」卢纶
<br>
<br>　　鬓似衰蓬心似灰，惊悲相集老相催。故友九泉留语别，
<br>
<br>　　逐臣千里寄书来。尘容带病何堪问，泪眼逢秋不喜开。
<br>
<br>　　幸接野居宜屣步，冀君清夜一申哀。
<br>
<br>　　卷277_28  「同兵部李纾侍郎刑部包佶侍郎哭皇甫侍御曾」卢纶
<br>
<br>　　攀龙与泣麟，哀乐不同尘。九陌霄汉侣，一灯冥漠人。
<br>
<br>　　舟沈惊海阔，兰折怨霜频。已矣复何见，故山应更春。
<br>
<br>　　卷277_29  「纶与吉侍郎中孚司空郎中曙苗员外发崔补阙峒…侯仓曹钊」卢纶
<br>
<br>　　禀命孤且贱，少为病所婴。八岁始读书，四方遂有兵。
<br>
<br>　　童心幸不羁，此去负平生。是月胡入洛，明年天陨星。
<br>
<br>　　夜行登灞陵，惝恍靡所征。云海一翻荡，鱼龙俱不宁。
<br>
<br>　　因浮襄江流，远寄鄱阳城。鄱阳富学徒，诮我戆无营。
<br>
<br>　　谕以诗礼义，勖随宾荐名。舟车更滞留，水陆互阴晴。
<br>
<br>　　晓望怯云阵，夜愁惊鹤声。凄凄指宋郊，浩浩入秦京。
<br>
<br>　　l气既风散，皇威如日明。方逢粟比金，未识公与卿。
<br>
<br>　　十上不可待，三年竟无成。偶为达者知，扬我于王廷。
<br>
<br>　　素志且不立，青袍徒见萦。昏孱夙自保，静躁本殊形。
<br>
<br>　　始趋甘棠阴，旋遇密人迎。考实绩无取，责能才固轻。
<br>
<br>　　新丰古离宫，宫树锁云扃。中复莅兹邑，往惟曾所经。
<br>
<br>　　缭垣何逶迤，水殿亦峥嵘。夜雨滴金砌，阴风吹玉楹。
<br>
<br>　　官曹虽检率，国步日夷平。命蹇固安分，祸来非有萌。
<br>
<br>　　因逢骇浪飘，几落无辜刑。巍巍登坛臣，独正天柱倾。
<br>
<br>　　悄悄失途子，分将秋草并。百年甘守素，一顾乃拾青。
<br>
<br>　　相逢十月交，众卉飘已零。感旧谅戚戚，问孤恳茕茕。
<br>
<br>　　侍郎文章宗，杰出淮楚灵。掌赋若吹籁，司言如建瓴。
<br>
<br>　　郎中善馀庆，雅韵与琴清。郁郁松带雪，萧萧鸿入冥。
<br>
<br>　　员外真贵儒，弱冠被华缨。月香飘桂实，乳溜滴琼英。
<br>
<br>　　补阙思冲融，巾拂艺亦精。彩蝶戏芳圃，瑞云凝翠屏。
<br>
<br>　　拾遗兴难侔，逸调旷无程。九酝贮弥洁，三花寒转馨。
<br>
<br>　　校书才智雄，举世一娉婷。赌墅鬼神变，属词鸾凤惊。
<br>
<br>　　差肩曳长裾，总辔奉和铃。共赋瑶台雪，同观金谷筝。
<br>
<br>　　倚天方比剑，沈井忽如瓶。神昧不可问，天高莫尔听。
<br>
<br>　　君持玉盘珠，泻我怀袖盈。读罢涕交颐，愿言跻百龄。
<br>
<br>　　卷277_30  「酬李叔度秋夜喜相遇因伤关东僚友丧逝见赠」卢纶
<br>
<br>　　寒月照秋城，秋风泉涧鸣。过时见兰蕙，独夜感衰荣。
<br>
<br>　　酒散同移疾，心悲似远行。以愚求作友，何德敢称兄。
<br>
<br>　　谷变波长急，松枯药未成。恐看新鬓色，怯问故人名。
<br>
<br>　　野泽云阴散，荒原日气生。羁飞本难定，非是恶弦惊。
<br>
<br>　　卷277_31  「同李益伤秋」卢纶
<br>
<br>　　岁去人头白，秋来树叶黄。搔头向黄叶，与尔共悲伤。
<br>
<br>　　卷277_32  「白发叹」卢纶
<br>
<br>　　发白晓梳头，女惊妻泪流。不知丝色后，堪得几回秋。
<br>
<br>　　卷277_33  「逢病军人」卢纶
<br>
<br>　　行多有病住无粮，万里还乡未到乡。
<br>
<br>　　蓬鬓哀吟古城下，不堪秋气入金疮。
<br>
<br>　　卷277_34  「村南逢病叟」卢纶
<br>
<br>　　双膝过颐顶在肩，四邻知姓不知年。
<br>
<br>　　卧驱鸟雀惜禾黍，犹恐诸孙无社钱。
<br>
<br>　　卷277_35  「七夕诗（同用秋字，一作他乡七夕）」卢纶
<br>
<br>　　祥光若可求，闺女夜登楼。月露浩方下，河云凝不流。
<br>
<br>　　铅华潜警曙，机杼暗传秋。回想敛馀眷，人天俱是愁。
<br>
<br>　　卷277_36  「七夕诗（同用期字）」卢纶
<br>
<br>　　凉风吹玉露，河汉有幽期。星彩光仍隐，云容掩复离。
<br>
<br>　　良宵惊曙早，闰岁怨秋迟。何事金闺子，空传得网丝。
<br>
<br>　　卷277_37  「长门怨」卢纶
<br>
<br>　　空空古廊殿，寒月落斜晖。卧听未央曲，满箱歌舞衣。
<br>
<br>　　卷277_38  「妾薄命」卢纶
<br>
<br>　　妾年初二八，两度嫁狂夫。薄命今犹在，坚贞扫地无。
<br>
<br>　　卷277_39  「伦开府席上赋得咏美人名解愁」卢纶
<br>
<br>　　不敢苦相留，明知不自由。颦眉乍欲语，敛笑又低头。
<br>
<br>　　舞态兼些醉，歌声似带羞。今朝总见也，只不解人愁。
<br>
<br>　　卷277_40  「王评事驸马花烛诗」卢纶
<br>
<br>　　万条银烛引天人，十月长安半夜春。
<br>
<br>　　步障三千隘将断，几多珠翠落香尘。
<br>
<br>　　一人女婿万人怜，一夜调疏抵百年。
<br>
<br>　　为报司徒好将息，明珠解转又能圆。
<br>
<br>　　人主人臣是亲家，千秋万岁保荣华。
<br>
<br>　　几时曾向高天上，得见今宵月里花。
<br>
<br>　　比翼和鸣双凤凰，欲栖金帐满城香。
<br>
<br>　　平明却入天泉里，日气钗迳光。
<br>
<br>　　卷277_41  「和赵给事白蝇拂歌」卢纶
<br>
<br>　　华堂多众珍，白拂称殊异。柄裁沈节香袭人，
<br>
<br>　　上结为文下垂穗。霜缕霏微莹且柔，虎须乍细龙髯稠。
<br>
<br>　　皎然素色不因染，淅尔凉风非为秋。群蝇青苍恣游息，
<br>
<br>　　广庖万品无颜色。金屏成点玉成瑕，昼眠宛转空咨嗟。
<br>
<br>　　此时满筵看一举，荻花忽旋杨花舞，砉如寒隼惊暮禽，
<br>
<br>　　飒若繁埃得轻雨。主人说是故人留，每诫如新比白头。
<br>
<br>　　若将挥玩闲临水，愿接波中一白鸥。
<br>
<br>　　卷277_42  「萧常侍瘿柏亭歌」卢纶
<br>
<br>　　柏之异者山中灵，何人断绝为君亭。云翻浪卷不可识，
<br>
<br>　　鸟兽成形花倒植。莓苔旧点色尚青，霹雳残痕节犹黑。
<br>
<br>　　金貂主人汉三老，构此穷年下朝早。心规目制不暂疲，
<br>
<br>　　匠者受之无一词。清晨拂匣菱生镜，落日凭阑星满池。
<br>
<br>　　攒甍斗拱无斤迹，根瘿联悬同素壁。数层乱泻云里峰，
<br>
<br>　　万片争呈雪中石，重帘不动自飘香，似到瀛洲白玉堂。
<br>
<br>　　水精如意刁金色，云母屏风透掩光。四阶绵绵被纤草，
<br>
<br>　　草上依微众山道。松间汲井烟翠寒，洞里围棋天景好。
<br>
<br>　　愚儒敢欲贺成功，鸾凤栖翔固不同。应念废材今接地，
<br>
<br>　　一枝思寄户庭中。
<br>
<br>　　卷277_43  「慈恩寺石磬歌」卢纶
<br>
<br>　　灵山石磬生海西，海涛平处与山齐。长眉老僧同佛力，
<br>
<br>　　咒使鲛人往求得。珠穴沈成绿浪痕，天衣拂尽苍苔色。
<br>
<br>　　星汉徘徊山有风，禅翁静扣月明中。群仙下云龙出水，
<br>
<br>　　鸾鹤交飞半空里。山精木魅不可听，落叶秋砧一时起。
<br>
<br>　　花宫杳杳响泠泠，无数沙门昏梦醒。古廊灯下见行道，
<br>
<br>　　疏林池边闻诵经。徒壮洪钟秘高阁，万金费尽工雕凿。
<br>
<br>　　岂如全质挂青松，数叶残云一片峰。吾师宝之寿中国，
<br>
<br>　　愿同劫石无终极。
<br>
<br>　　卷277_44  「送张郎中还蜀歌」卢纶
<br>
<br>　　秦家御史汉家郎，亲专两印征殊方。功成走马朝天子，
<br>
<br>　　伏槛论边若流水。晓离仙署趋紫微，夜接高儒读青史。
<br>
<br>　　泸南五将望君还，愿以天书示百蛮。曲栈重江初过雨，
<br>
<br>　　前旌后骑不同山。迎车拜舞多耆老，旧卒新营遍青草。
<br>
<br>　　塞口云生火候迟，烟中鹤唳军行早。黄花川下水交横，
<br>
<br>　　远映孤霞蜀国晴。邛竹笋长椒瘴起，荔枝花发杜鹃鸣。
<br>
<br>　　回首岷峨半天黑，传觞接膝何由得。空令豪士仰威名，
<br>
<br>　　无复贫交恃颜色。垂杨不动雨纷纷，锦帐胡瓶争送君。
<br>
<br>　　须臾醉起箫笳发，空见红旌入白云。
<br>
<br>　　卷277_45  「宴席赋得姚美人拍筝歌（美人曾在禁中）」卢纶
<br>
<br>　　出帘仍有钿筝随，见罢翻令恨识迟。微收皓腕缠红袖，
<br>
<br>　　深遏朱弦低翠眉。忽然高张应繁节，玉指回旋若飞雪。
<br>
<br>　　凤箫韶管寂不喧，绣幕纱窗俨秋月。有时轻弄和郎歌，
<br>
<br>　　慢处声迟情更多。已愁红脸能佯醉，又恐朱门难再过，
<br>
<br>　　昭阳伴里最聪明，出到人间才长成。遥知禁曲难翻处，
<br>
<br>　　犹是君王说小名。
<br>
<br>　　卷277_46  「陈郎中北亭送侯钊侍御赋得带冰流歌」卢纶
<br>
<br>　　溪中鸟鸣春景旦，一派寒冰忽开散。璧方镜员流不断，
<br>
<br>　　白云鳞鳞满河汉。叠处浅，旋处深。撇捩寒鱼上复沉，
<br>
<br>　　群鹅鼓舞扬清音。主人有客簪白笔，玉壶贮水光如一。
<br>
<br>　　持此赠君君饮之，圣君识君冰玉姿。
<br>
<br>　　卷277_47  「栖岩寺隋文帝马脑盏歌」卢纶
<br>
<br>　　天宫宝器隋朝物，锁在金函比金骨。开函捧之光乃发，
<br>
<br>　　阿修罗王掌中月。五云如拳轻复浓，昔曾e酒今藏龙。
<br>
<br>　　规形环影相透彻，乱雪繁花千万重。可怜贞质无今古，
<br>
<br>　　可叹隋陵一g土。宫中艳女满宫春，得亲此宝能几人。
<br>
<br>　　一留寒殿殿将坏，唯有幽光通隙尘。山中老僧眉似雪，
<br>
<br>　　忍死相传保扃~.
<br>
<br>　　卷277_48  「难绾刀子歌」卢纶
<br>
<br>　　黄金鞘里青芦叶，丽若剪成且。轻冰薄玉状不分，
<br>
<br>　　一尺寒光堪决云。吹毛可试不可触，似有虫搜阙裂文。
<br>
<br>　　淬之几堕前池水，焉知不是蛟龙子。割鸡刺虎皆若空，
<br>
<br>　　愿应君心逐君指。并州难绾竟何人，每成此物如有神。
<br>
<br>　　卷277_49  「腊日观咸宁王部曲娑勒擒豹歌」卢纶
<br>
<br>　　山头尤战出，山下猎围照初日。前林有兽未识名，
<br>
<br>　　将军促骑无人声，潜形l伏草不动，双雕旋转群鸦鸣。
<br>
<br>　　阴方质子才三十，译语受词蕃语揖。舍鞍解甲疾如风，
<br>
<br>　　人忽虎蹲兽人立。H然扼颡批其颐，爪牙委地涎淋漓。
<br>
<br>　　既苏复吼拗仍怒，果协英谋生致之。拖自深丛目如电，
<br>
<br>　　万夫失容千马战。传呼贺拜声相连，杀气腾凌阴满川。
<br>
<br>　　始知缚虎如缚鼠，败虏降羌生眼前。祝尔嘉词尔无苦，
<br>
<br>　　献尔将随犀象舞。苑中流水禁中山，期尔攫搏开天颜。
<br>
<br>　　非熊之兆庆无极，愿纪雄名传百蛮。
<br>
<br>　　卷277_50  「赋得白鸥歌送李伯康归使」卢纶
<br>
<br>　　积水深源，白鸥翻翻。倒影光素，于潭之间。
<br>
<br>　　衔鱼鱼落乱惊鸣，争扑莲丛莲叶倾。
<br>
<br>　　尔不见波中鸥鸟闲无营，何必汲汲劳其生。
<br>
<br>　　柳花冥鞔蟮炭冢悠扬相和乍无有。轻随去浪杳不分，
<br>
<br>　　细舞清风亦何有。似君换得白鹅时，独凭阑干雪满池。
<br>
<br>　　今日还同看鸥鸟，如何羽翮复参差。复参差，
<br>
<br>　　海涛澜漫何由期。
<br>
<br>　　卷277_51  「皇帝感词」卢纶
<br>
<br>　　提剑风雷动，垂衣日月明。禁花呈瑞色，国老见星精。
<br>
<br>　　发棹鱼先跃，窥巢鸟不惊。山呼一万岁，直入九重城。
<br>
<br>　　天香五凤彩，御马六龙文。雨露清驰道，风雷翊上军。
<br>
<br>　　高旎ㄍ庾，行漏乐前闻。时见金鞭举，空中指瑞云。
<br>
<br>　　妙算干戈止，神谋宇宙清。两阶文物盛，七德武功成。
<br>
<br>　　校猎长杨苑，屯军细柳营。归来献明主，歌舞溢春城。
<br>
<br>　　天乐下天中，云俨在空。铅黄艳河汉，笑语合笙镛。
<br>
<br>　　已见长随凤，仍闻不避熊。君王亲试舞，阊阖静无风。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
