<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百九十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百九十
<br>
<br>　　卷190_1  「期卢嵩，枉书称日暮无马不赴，以诗答」韦应物
<br>
<br>　　佳期不可失，终愿枉衡门。南陌人犹度，西林日未昏。
<br>
<br>　　庭前空倚杖，花里独留樽。莫道无来驾，知君有短辕。
<br>
<br>　　卷190_2  「任洛阳丞，答前长安田少府问」韦应物
<br>
<br>　　相逢且对酒，相问欲何如。数岁犹卑吏，家人笑著书。
<br>
<br>　　告归应未得，荣宦又知疏。日日生春草，空令忆旧居。
<br>
<br>　　卷190_3  「假中枉卢二十二书亦称卧疾兼讶李二久不访问…戏李二」韦应物
<br>
<br>　　微官何事劳趋走，服药闲眠养不才。花里棋盘憎鸟污，
<br>
<br>　　枕边书卷讶风开。故人问讯缘同病，芳月相思阻一杯。
<br>
<br>　　应笑王戎成俗物，遥持麈尾独徘徊。
<br>
<br>　　卷190_4  「酬卢嵩秋夜见寄五韵」韦应物
<br>
<br>　　乔木生夜凉，月华满前墀。去君咫尺地，劳君千里思。
<br>
<br>　　素秉栖遁志，况贻招隐诗。坐见林木荣，愿赴沧洲期。
<br>
<br>　　何能待岁晏，携手当此时。
<br>
<br>　　卷190_5  「酬郑户曹骊山感怀」韦应物
<br>
<br>　　苍山何郁盘，飞阁凌上清。先帝昔好道，下元朝百灵。
<br>
<br>　　白云已萧条，麋鹿但纵横。泉水今尚暖，旧林亦青青。
<br>
<br>　　我念绮襦岁，扈从当太平。小臣职前驱，驰道出灞亭。
<br>
<br>　　翻翻日月旗，殷殷鼙鼓声。万马自腾骧，八骏按辔行。
<br>
<br>　　日出烟峤绿，氛氲丽层甍。登临起遐想，沐浴欢圣情。
<br>
<br>　　朝燕咏无事，时丰贺国祯。日和弦管音，下使万室听。
<br>
<br>　　海内凑朝贡，贤愚共欢荣。合沓车马喧，西闻长安城。
<br>
<br>　　事往世如寄，感深迹所经。申章报兰藻，一望双涕零。
<br>
<br>　　卷190_6  「答李浣三首」韦应物
<br>
<br>　　孤客逢春暮，缄情寄旧游。海隅人使远，书到洛阳秋。
<br>
<br>　　马卿犹有壁，渔父自无家。想子今何处，扁舟隐荻花。
<br>
<br>　　林中观易罢，溪上对鸥闲。楚俗饶辞客，何人最往还。
<br>
<br>　　卷190_7  「酬柳郎中春日归扬州南郭见别之作」韦应物
<br>
<br>　　广陵三月花正开，花里逢君醉一回。
<br>
<br>　　南北相过殊不远，暮潮从去早潮来。
<br>
<br>　　卷190_8  「酬豆卢仓曹题库壁见示」韦应物
<br>
<br>　　掾局劳才子，新诗动洛川。运筹知决胜，聚米似论边。
<br>
<br>　　宴罢常分骑，晨趋又比肩。莫嗟年鬓改，郎署定推先。
<br>
<br>　　卷190_9  「酬李儋」韦应物
<br>
<br>　　开门临广陌，旭旦车驾喧。不见同心友，徘徊忧且烦。
<br>
<br>　　都城二十里，居在艮与坤。人生所各务，乖阔累朝昏。
<br>
<br>　　湛湛樽中酒，青青芳树园。缄情未及发，先此枉_[.
<br>
<br>　　迈世超高躅，寻流得真源。明当策疲马，与子同笑言。
<br>
<br>　　卷190_10  「酬元伟过洛阳夜燕」韦应物
<br>
<br>　　三载寄关东，所欢皆远违。思怀方耿耿，忽得观容辉。
<br>
<br>　　亲燕在良夜，欢携辟中闱。问我犹杜门，不能奋高飞。
<br>
<br>　　明灯照四隅，炎炭正可依。清觞虽云酌，所愧乏珍肥。
<br>
<br>　　晨装复当行，寥落星已稀。何以慰心曲，伫子西还归。
<br>
<br>　　卷190_11  「酬韩质舟行阻冻」韦应物
<br>
<br>　　晨坐枉嘉藻，持此慰寝兴。中获辛苦奏，长河结阴冰。
<br>
<br>　　皓曜群玉发，凄清孤景凝。至柔反成坚，造化安可恒。
<br>
<br>　　方舟未得行，凿饮空兢兢。寒苦弥时节，待泮岂所能。
<br>
<br>　　何必涉广川，荒衢且升腾。殷勤宣中意，庶用达吾朋。
<br>
<br>　　卷190_12  「李博士弟以余罢官居同德精舍共有伊陆名山…聊以为答」韦应物
<br>
<br>　　初夏息众缘，双林对禅客。枉兹芳兰藻，促我幽人策。
<br>
<br>　　冥搜企前哲，逸句陈往迹。仿佛陆浑南，迢递千峰碧。
<br>
<br>　　从来迟高驾，自顾无物役。山水心所娱，如何更朝夕。
<br>
<br>　　晨兴涉清洛，访子高阳宅。莫言往来疏，驽马知阡陌。
<br>
<br>　　卷190_13  「寄酬李博士永宁主簿叔厅见待」韦应物
<br>
<br>　　解鞍先几日，款曲见新诗。定向公堂醉，遥怜独去时。
<br>
<br>　　叶沾寒雨落，钟度远山迟。晨策已云整，当同林下期。
<br>
<br>　　卷190_14  「答令狐士曹、独孤兵曹联骑暮归望山见寄」韦应物
<br>
<br>　　共爱青山住近南，行牵吏役背双骖。
<br>
<br>　　枉书独宿对流水，遥羡归时满夕岚。
<br>
<br>　　卷190_15  「答李博士」韦应物
<br>
<br>　　休沐去人远，高斋出林杪。晴山多碧峰，颢气疑秋晓。
<br>
<br>　　端居喜良友，枉使千里路。缄书当夏时，开缄时已度。
<br>
<br>　　檐雏已ur，荷露方萧飒。梦远竹窗幽，行稀兰径合。
<br>
<br>　　旧居共南北，往来只如昨。问君今为谁，日夕度清洛。
<br>
<br>　　卷190_16  「答刘西曹（时为京兆功曹）」韦应物
<br>
<br>　　公馆夜云寂，微凉群树秋。西曹得时彦，华月共淹留。
<br>
<br>　　长啸举清觞，志气谁与俦。千龄事虽邈，俯念忽已周。
<br>
<br>　　篇翰如云兴，京洛颇优游。诠文不独古，理妙即同流。
<br>
<br>　　浅劣见推许，恐为识者尤。空惭文璧赠，日夕不能酬。
<br>
<br>　　卷190_17  「答贡士黎逢（时任京兆功曹）」韦应物
<br>
<br>　　茂等方上达，诸生安可希。栖神澹物表，涣汗布令词。
<br>
<br>　　如彼昆山玉，本自有光辉。鄙人徒区区，称叹亦何为。
<br>
<br>　　弥月旷不接，公门但驱驰。兰章忽有赠，持用慰所思。
<br>
<br>　　不见心尚密，况当相见时。
<br>
<br>　　卷190_18  「答韩库部（协）」韦应物
<br>
<br>　　良玉表贞度，丽藻颇为工。名列金闺籍，心与素士同。
<br>
<br>　　日晏下朝来，车马自生风。清宵有佳兴，皓月直南宫。
<br>
<br>　　矫翮方上征，顾我邈忡忡。岂不愿攀举，执事府庭中。
<br>
<br>　　智乖时亦蹇，才大命有通。还当以道推，解组守蒿蓬。
<br>
<br>　　卷190_19  「答崔主簿倬」韦应物
<br>
<br>　　朗月分林霭，遥管动离声。故欢良已阻，空宇澹无情。
<br>
<br>　　窈窕云雁没，苍茫河汉横。兰章不可答，冲襟徒自盈。
<br>
<br>　　卷190_20  「答徐秀才」韦应物
<br>
<br>　　铅钝谢贞器，时秀猥见称。岂如白玉仙，方与紫霞升。
<br>
<br>　　清诗舞艳雪，孤抱莹玄冰。一枝非所贵，怀书思武陵。
<br>
<br>　　卷190_21  「答东林道士」韦应物
<br>
<br>　　紫阁西边第几峰，茅斋夜雪虎行踪。
<br>
<br>　　遥看黛色知何处，欲出山门寻暮钟。
<br>
<br>　　卷190_22  「答长宁令杨辙」韦应物
<br>
<br>　　皓月升林表，公堂满清辉。嘉宾自远至，觞饮夜何其。
<br>
<br>　　宰邑视京县，归来无寸资。瑰文溢众宝，雅正得吾师。
<br>
<br>　　广川含澄澜，茂树擢华滋。短才何足数，枉赠愧妍词。
<br>
<br>　　欢盼良见属，素怀亦已披。何意云栖翰，不嫌蓬艾卑。
<br>
<br>　　但恐河汉没，回车首路岐。
<br>
<br>　　卷190_23  「答冯鲁秀才」韦应物
<br>
<br>　　晨坐枉琼藻，知子返中林。澹然山景晏，泉谷响幽禽。
<br>
<br>　　仿佛谢尘迹，逍遥舒道心。顾我腰间绶，端为华发侵。
<br>
<br>　　簿书劳应对，篇翰旷不寻。薄田失锄耨，生苗安可任。
<br>
<br>　　徒令惭所问，想望东山岑。
<br>
<br>　　卷190_24  「答崔主簿问，兼简温上人」韦应物
<br>
<br>　　缘情生众累，晚悟依道流。诸境一已寂，了将身世浮。
<br>
<br>　　闲居澹无味，忽复四时周。靡靡芳草积，稍稍新篁抽。
<br>
<br>　　即此抱馀素，块然诚寡俦。自适一忻意，愧蒙君子忧。
<br>
<br>　　卷190_25  「清都观答幼遐」韦应物
<br>
<br>　　逍遥仙家子，日夕朝玉皇。兴高清露没，渴饮琼华浆。
<br>
<br>　　解组一来款，披衣拂天香。粲然顾我笑，绿简发新章。
<br>
<br>　　泠泠如玉音，馥馥若兰芳。浩意坐盈此，月华殊未央。
<br>
<br>　　却念喧哗日，何由得清凉。疏松抗高殿，密竹阴长廊。
<br>
<br>　　荣名等粪土，携手随风翔。
<br>
<br>　　卷190_26  「善福精舍答韩司录清都观会宴见忆」韦应物
<br>
<br>　　弱志厌众纷，抱素寄精庐。仰时彦，闷闷独为愚。
<br>
<br>　　之子亦辞秩，高踪罢驰驱。忽因西飞禽，赠我以琼琚。
<br>
<br>　　始表仙都集，复言欢乐殊。人生各有因，契阔不获俱。
<br>
<br>　　一来田野中，日与人事疏。水木澄秋景，逍遥清赏馀。
<br>
<br>　　枉驾怀前诺，引领岂斯须。无为便高翔，邈矣不可迂。
<br>
<br>　　卷190_27  「答长安丞裴说」韦应物
<br>
<br>　　出身忝时士，于世本无机。爰以林壑趣，遂成顽钝姿。
<br>
<br>　　临流意已凄，采菊露未稀。举头见秋山，万事都若遗。
<br>
<br>　　独践幽人踪，邈将亲友违。髦士佐京邑，怀念枉贞词。
<br>
<br>　　久雨积幽抱，清樽宴良知。从容操剧务，文翰方见推。
<br>
<br>　　安能戢羽翼，顾此林栖时。
<br>
<br>　　卷190_28  「奉酬处士叔见示」韦应物
<br>
<br>　　挂缨守贫贱，积雪卧郊园。叔父亲降趾，壶觞携到门。
<br>
<br>　　高斋乐宴罢，清夜道心存。即此同疏氏，可以一忘言。
<br>
<br>　　卷190_29  「答库部韩郎中」韦应物
<br>
<br>　　高士不羁世，颇将荣辱齐。适委华冕去，欲还幽林栖。
<br>
<br>　　虽怀承明恋，忻与物累暌。逍遥观运流，谁复识端倪。
<br>
<br>　　而我岂高致，偃息平门西。愚者世所遗，沮溺共耕犁。
<br>
<br>　　风雪积深夜，园田掩荒蹊。幸蒙相思札，款曲期见携。
<br>
<br>　　卷190_30  「答畅校书当」韦应物
<br>
<br>　　偶然弃官去，投迹在田中。日出照茅屋，园林养愚蒙。
<br>
<br>　　虽云无一资，樽酌会不空。且忻百谷成，仰叹造化功。
<br>
<br>　　出入与民伍，作事靡不同。时伐南涧竹，夜还沣水东。
<br>
<br>　　贫蹇自成退，岂为高人踪。览君金玉篇，彩色发我容。
<br>
<br>　　日月欲为报，方春已徂冬。
<br>
<br>　　卷190_31  「答崔都水」韦应物
<br>
<br>　　深夜竹亭雪，孤灯案上书。不遇无为化，谁复得闲居。
<br>
<br>　　卷190_32  「酬令狐司录善福精舍见赠」韦应物
<br>
<br>　　野寺望山雪，空斋对竹林。我以养愚地，生君道者心。
<br>
<br>　　卷190_33  「沣上精舍答赵氏外生伉」韦应物
<br>
<br>　　远迹出尘表，寓身双树林。如何小子伉，亦有超世心。
<br>
<br>　　担书从我游，携手广川阴。云开夏郊绿，景晏青山沉。
<br>
<br>　　对榻遇清夜，献诗合雅音。所推苟礼数，于性道岂深。
<br>
<br>　　隐拙在冲默，经世昧古今。无为率尔言，可以致华簪。
<br>
<br>　　卷190_34  「答赵氏生伉」韦应物
<br>
<br>　　暂与云林别，忽陪鸳鹭翔。看山不得去，知尔独相望。
<br>
<br>　　卷190_35  「答端」韦应物
<br>
<br>　　郊园夏雨歇，闲院绿阴生。职事方无效，幽赏独违情。
<br>
<br>　　物色坐如见，离抱怅多盈。况感夕凉气，闻此乱蝉鸣。
<br>
<br>　　卷190_36  「答史馆张学士段柳庶子学士集贤院看花见寄兼呈柳学士」韦应物
<br>
<br>　　班杨秉文史，对院自为邻。馀香掩阁去，迟日看花频。
<br>
<br>　　似雪飘阊阖，从风点近臣。南宫有芳树，不并禁垣春。
<br>
<br>　　卷190_37  「答王郎中」韦应物
<br>
<br>　　卧阁枉芳藻，览旨怅秋晨。守郡犹羁寓，无以慰嘉宾。
<br>
<br>　　野旷归云尽，天清晓露新。池荷凉已至，窗梧落渐频。
<br>
<br>　　风物殊京国，邑里但荒榛。赋繁属军兴，政拙愧斯人。
<br>
<br>　　髦士久台阁，中路一漂沦。归当列盛朝，岂念卧淮滨。
<br>
<br>　　卷190_38  「答崔都水」韦应物
<br>
<br>　　亭亭心中人，迢迢居秦关。常缄素札去，适枉华章还。
<br>
<br>　　忆在沣郊时，携手望秋山。久嫌官府劳，初喜罢秩闲。
<br>
<br>　　终年不事业，寝食长慵顽。不知为时来，名籍挂郎间。
<br>
<br>　　摄衣辞田里，华簪耀颓颜。卜居又依仁，日夕正追攀。
<br>
<br>　　牧人本无术，命至苟复迁。离念积岁序，归途眇山川。
<br>
<br>　　郡斋有佳月，园林含清泉。同心不在宴，樽酒徒盈前。
<br>
<br>　　览君陈迹游，词意俱凄妍。忽忽已终日，将酬不能宣。
<br>
<br>　　氓税况重叠，公门极熬煎。责逋甘首免，岁晏当归田。
<br>
<br>　　勿厌守穷辙，慎为名所牵。
<br>
<br>　　卷190_39  「答王卿送别」韦应物
<br>
<br>　　去马嘶春草，归人立夕阳。元知数日别，要使两情伤。
<br>
<br>　　卷190_40  「答裴丞说归京所献」韦应物
<br>
<br>　　执事颇勤久，行去亦伤乖。家贫无僮仆，吏卒升寝斋。
<br>
<br>　　衣服藏内箧，药草曝前阶。谁复知次第，C落且安排。
<br>
<br>　　还期在岁晏，何以慰吾怀。
<br>
<br>　　卷190_41  「答裴处士」韦应物
<br>
<br>　　遗民爱精舍，乘犊入青山。来署高阳里，不遇白衣还。
<br>
<br>　　礼贤方化俗，闻风自款关。况子逸群士，栖息蓬蒿间。
<br>
<br>　　卷190_42  「答杨奉礼」韦应物
<br>
<br>　　多病守山郡，自得接嘉宾。不见三四日，旷若十馀旬。
<br>
<br>　　临觞独无味，对榻已生尘。一咏舟中作，洒雪忽惊新。
<br>
<br>　　烟波见栖旅，景物具昭陈。秋塘唯落叶，野寺不逢人。
<br>
<br>　　白事廷吏简，闲居文墨亲。高天池阁静，寒菊霜露频。
<br>
<br>　　应当整孤棹，归来展殷勤。
<br>
<br>　　卷190_43  「答端」韦应物
<br>
<br>　　坐忆故园人已老，宁知远郡雁还来。
<br>
<br>　　长瞻西北是归路，独上城楼日几回。
<br>
<br>　　卷190_44  「答n奴、重阳二甥（n奴赵氏甥伉，重阳崔氏甥播）」韦应物
<br>
<br>　　弃职曾守拙，玩幽遂忘喧。山涧依硗瘠，竹树荫清源。
<br>
<br>　　贫居烟火湿，岁熟梨枣繁。风雨飘茅屋，蒿草没瓜园。
<br>
<br>　　群属相欢悦，不觉过朝昏。有时看禾黍，落日上秋原。
<br>
<br>　　饮酒任真性，挥笔肆狂言。一朝忝兰省，三载居远藩。
<br>
<br>　　复与诸弟子，篇翰每相敦。西园休习射，南池对芳樽。
<br>
<br>　　山药经雨碧，海榴凌霜翻。念尔不同此，怅然复一论。
<br>
<br>　　重阳守故家，n子旅湘沅。俱有缄中藻，恻恻动离魂。
<br>
<br>　　不知何日见，衣上泪空存。
<br>
<br>　　卷190_45  「答重阳」韦应物
<br>
<br>　　省札陈往事，怆忆数年中。一身朝北阙，家累守田农。
<br>
<br>　　望山亦临水，暇日每来同。性情一疏散，园林多清风。
<br>
<br>　　忽复隔淮海，梦想在沣东。病来经时节，起见秋塘空。
<br>
<br>　　城郭连榛岭，鸟雀噪沟丛。坐使惊霜鬓，撩乱已如蓬。
<br>
<br>　　卷190_46  「酬刘侍郎使君（刘太真）」韦应物
<br>
<br>　　琼树凌霜雪，葱茜如芳春。英贤虽出守，本自玉阶人。
<br>
<br>　　宿昔陪郎署，出入仰清尘。孰云俱列郡，比德岂为邻。
<br>
<br>　　风雨飘海气，清凉悦心神。重门深夏昼，赋诗延众宾。
<br>
<br>　　方以岁月旧，每蒙君子亲。继作郡斋什，远赠荆山珍。
<br>
<br>　　高闲庶务理，游眺景物新。朋友亦远集，燕酌在佳辰。
<br>
<br>　　始唱已惭拙，将酬益难伸。濡毫意黾勉，一用写勤。
<br>
<br>　　卷190_47  「答令狐侍郎（令狐`）」韦应物
<br>
<br>　　一凶乃一吉，一是复一非。孰能逃斯理，亮在识其微。
<br>
<br>　　三黜故无愠，高贤当庶几。但以亲交恋，音容邈难希。
<br>
<br>　　况昔别离久，俱忻藩守归。朝宴方陪厕，山川又乖违。
<br>
<br>　　吴门冒海雾，峡路凌连矶。同会在京国，相望涕沾衣。
<br>
<br>　　明时重英才，当复列彤闱。白玉虽尘垢，拂拭还光辉。
<br>
<br>　　卷190_48  「酬张协律」韦应物
<br>
<br>　　昔人鬻舂地，今人复一贤。属余藩守日，方君卧病年。
<br>
<br>　　丽思阻文宴，芳踪阙宾筵。经时岂不怀，欲往事屡牵。
<br>
<br>　　公府适烦倦，开缄莹新篇。非将握中宝，何以比其妍。
<br>
<br>　　感兹栖寓词，想复z瘵缠。空宇风霜交，幽居情思绵。
<br>
<br>　　当以贫非病，孰云白未玄。邑中有其人，憔悴即我愆。
<br>
<br>　　由来牧守重，英俊得荐延。匪人等鸿毛，斯道何由宣。
<br>
<br>　　遭时无早晚，蕴器俟良缘。观文心未衰，勿药疾当痊。
<br>
<br>　　晨期简牍罢，驰慰子忡然。
<br>
<br>　　卷190_49  「答秦十四校书（秦系）」韦应物
<br>
<br>　　知掩山扉三十秋，鱼须翠碧弃床头。
<br>
<br>　　莫道谢公方在郡，五言今日为君休。
<br>
<br>　　卷190_50  「答宾」韦应物
<br>
<br>　　斜月才鉴帷，凝霜偏冷枕。持情须耿耿，故作单床寝。
<br>
<br>　　卷190_51  「答郑骑曹青橘绝句（一作故人重九日求橘书中戏赠）」韦应物
<br>
<br>　　怜君卧病思新橘，试摘犹酸亦未黄。
<br>
<br>　　书后欲题三百颗，洞庭须待满林霜。
<br>
<br>　　卷190_52  「奉和圣制重阳日赐宴」韦应物
<br>
<br>　　圣心忧万国，端居在穆清。玄功致海晏，锡宴表文明。
<br>
<br>　　恩属重阳节，雨应此时晴。寒菊生池苑，高树出宫城。
<br>
<br>　　捧藻千官处，垂戒百王程。复睹开元日，臣愚献颂声。
<br>
<br>　　卷190_53  「和吴舍人早春归沐西亭言志」韦应物
<br>
<br>　　晓漏戒中禁，清香肃朝衣。一门双掌诰，伯侍仲言归。
<br>
<br>　　亭高性情旷，职密交游稀。赋诗乐无事，解带偃南扉。
<br>
<br>　　阳春美时泽，旭霁望山晖。幽禽响未转，东原绿犹微。
<br>
<br>　　名虽列仙爵，心已遣尘机。即事同岩隐，圣渥良难违。
<br>
<br>　　卷190_54  「奉和张大夫戏示青山郎」韦应物
<br>
<br>　　天生逸世姿，竹马不曾骑。览卷冰将释，援毫露欲垂。
<br>
<br>　　金貂传几叶，玉树长新枝。荣禄何妨早，甘罗亦小儿。
<br>
<br>　　卷190_55  「答河南李士巽题香山寺」韦应物
<br>
<br>　　洛都游宦日，少年携手行。投杯起芳席，总辔振华缨。
<br>
<br>　　关塞有佳气，岩开伊水清。攀林憩佛寺，登高望都城。
<br>
<br>　　蹉跎二十载，世务各所营。兹赏长在梦，故人安得并。
<br>
<br>　　前岁守九江，恩诏赴咸京。因途再登历，山河属晴明。
<br>
<br>　　寂寞僧侣少，苍茫林木成。墙宇或崩剥，不见旧题名。
<br>
<br>　　旧游况存殁，独此泪交横。交横谁与同，书壁贻友生。
<br>
<br>　　今兹守吴郡，绵思方未平。子复经陈迹，一感我深情。
<br>
<br>　　远蒙恻怆篇，中有金玉声。反覆终难答，金玉尚为轻。
<br>
<br>　　卷190_56  「答故人见谕」韦应物
<br>
<br>　　素寡名利心，自非周圆器。徒以岁月资，屡蒙藩条寄。
<br>
<br>　　时风重书札，物情敦货遗。机杼十缣单，慵疏百函愧。
<br>
<br>　　常负交亲责，且为一官累。况本C落人，归无置锥地。
<br>
<br>　　省己已知非，枉书见深致。虽欲效区区，何由枉其志。
<br>
<br>　　卷190_57  「酬阎员外陟」韦应物
<br>
<br>　　寒夜阻良觌，丛竹想幽居。虎符予已误，金丹子何如。
<br>
<br>　　宴集观农暇，笙歌听讼馀。虽蒙一言教，自愧道情疏。
<br>
<br>　　卷190_58  「酬秦征君、徐少府春日见寄」韦应物
<br>
<br>　　终日愧无政，与君聊散襟。城根山半腹，亭影水中心。
<br>
<br>　　朗咏竹窗静，野情花径深。那能有馀兴，不作剡溪寻。
<br>
<br>　　卷190_59  「冬夜宿司空曙野居，因寄酬赠」韦应物
<br>
<br>　　南北与山邻，蓬庵庇一身。繁霜疑有雪，荒草似无人。
<br>
<br>　　遂性在耕稼，所交唯贱贫。何掾张椽傲，每重德璋亲。
<br>
<br>　　卷190_60  「长安遇冯著」韦应物
<br>
<br>　　客从东方来，衣上灞陵雨。问客何为来，采山因买斧。
<br>
<br>　　冥冥花正开，rr燕新乳。昨别今已春，鬓丝生几缕。
<br>
<br>　　卷190_61  「将发楚州经宝应县访李二忽于州馆相遇月夜书事…李宝应」韦应物
<br>
<br>　　孤舟欲夜发，只为访情人。此地忽相遇，留连意更新。
<br>
<br>　　停杯嗟别久，对月言家贫。一问临邛令，如何待上宾。
<br>
<br>　　卷190_62  「广陵遇孟九云卿」韦应物
<br>
<br>　　雄藩本帝都，游士多俊贤。夹河树郁郁，华馆千里连。
<br>
<br>　　新知虽满堂，中意颇未宣。忽逢翰林友，欢乐斗酒前。
<br>
<br>　　高文激颓波，四海靡不传。西施且一笑，众女安得妍。
<br>
<br>　　明月满淮海，哀鸿逝长天。所念京国远，我来君欲还。
<br>
<br>　　卷190_63  「淮上遇洛阳李主簿」韦应物
<br>
<br>　　结茅临古渡，卧见长淮流。窗里人将老，门前树已秋。
<br>
<br>　　寒山独过雁，暮雨远来舟。日夕逢归客，那能忘旧游。
<br>
<br>　　卷190_64  「路逢崔、元二侍御避马见招，以诗见赠」韦应物
<br>
<br>　　一台称二妙，归路望行尘。俱是攀龙客，空为避马人。
<br>
<br>　　见招翻R，相问良殷勤。日日吟趋府，弹冠岂有因。
<br>
<br>　　卷190_65  「逢杨开府」韦应物
<br>
<br>　　少事武皇帝，无赖恃恩私。身作里中横，家藏亡命儿。
<br>
<br>　　朝持樗蒲局，暮窃东邻姬。司隶不敢捕，立在白玉墀。
<br>
<br>　　骊山风雪夜，长杨羽猎时。一字都不识，饮酒肆顽痴。
<br>
<br>　　武皇升仙去，憔悴被人欺。读书事已晚，把笔学题诗。
<br>
<br>　　两府始收迹，南宫谬见推。非才果不容，出守抚茕嫠。
<br>
<br>　　忽逢杨开府，论旧涕俱垂。坐客何由识，惟有故人知。
<br>
<br>　　卷190_66  「休暇日访王侍御不遇」韦应物
<br>
<br>　　九日驱驰一日闲，寻君不遇又空还。
<br>
<br>　　怪来诗思清人骨，门对寒流雪满山。
<br>
<br>　　卷190_67  「因省风俗，访道士侄不见，题壁」韦应物
<br>
<br>　　去年涧水今亦流，去年杏花今又拆。
<br>
<br>　　山人归来问是谁，还是去年行春客。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
