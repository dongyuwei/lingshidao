<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百一十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百一十二
<br>
<br>　　卷812_1  「早发陕州途中赠严秘书」清江
<br>
<br>　　此身虽不系，忧道亦劳生。万里江湖梦，千山雨雪行。
<br>
<br>　　人家依旧垒，关路闭层城。未尽交河虏，犹屯细柳兵。
<br>
<br>　　艰难嗟远客，栖托赖深情。贫病吾将有，精修许少卿。
<br>
<br>　　卷812_2  「早春书情寄河南崔少府」清江
<br>
<br>　　春日春风至，阳和似不均。病身空益老，愁鬓不知春。
<br>
<br>　　宇宙成遗物，光阴促幻身。客游伤末路，心事向行人。
<br>
<br>　　道薄犹怀土，时难欲厌贫。微才如可寄，赤县有乡亲。
<br>
<br>　　卷812_3  「春游司直城西鸬鹚G别业」清江
<br>
<br>　　别墅军城下，闲喧未可齐。春深花蝶梦，晓隔柳烟@.
<br>
<br>　　韶景浮寒水，疏杨映绿堤。沿洄看竹色，来往听莺啼。
<br>
<br>　　久慢持生术，多亲种药畦。家贫知素行，心苦见清溪。
<br>
<br>　　越客初投分，南枝得寄栖。禅机空寂寞，雅趣赖招携。
<br>
<br>　　本寺重江外，游方二室西。裴回恋知己，日夕草萋萋。
<br>
<br>　　卷812_4  「夕次襄邑」清江
<br>
<br>　　何处戒吾道，经年远路中。客心犹向北，河水自归东。
<br>
<br>　　古戍鸣寒角，疏林振夕风。轻舟惟载月，那与故人同。
<br>
<br>　　卷812_5  「宿严维宅简章八元（一作宿严秘书宅）」清江
<br>
<br>　　佳期曾不远，甲第即南邻。惠爱偏相及，经过岂厌频。
<br>
<br>　　秋寒林叶动，夕霁月华新。莫话羁栖事，平原是主人。
<br>
<br>　　卷812_6  「赠淮西贾兵马使」清江
<br>
<br>　　破虏功成百战场，天书新拜汉中郎。映门旌旆春风起，
<br>
<br>　　对客弦歌白日长。阶下斗鸡花乍发，营南试马柳初黄。
<br>
<br>　　由来吴楚多同调，感激逢君共异乡。
<br>
<br>　　卷812_7  「送坚上人归杭州天竺寺」清江
<br>
<br>　　十年劳负笈，经论化中朝。流水知乡近，和风惜别遥。
<br>
<br>　　云山零夜雨，花岸上春潮。归卧南天竺，禅心更寂寥。
<br>
<br>　　卷812_8  「送赞律师归嵩山（一作无可诗）」清江
<br>
<br>　　禅意归心急，山深定易安。清贫修道苦，孝友别家难。
<br>
<br>　　雪路侵溪转，花宫映岳看。到时瞻塔暮，松月向人寒。
<br>
<br>　　卷812_9  「上都酬章十八兄」清江
<br>
<br>　　每叹经年别，人生有几年。关河长问道，风雨独随缘。
<br>
<br>　　寓蝶成庄梦，怀人识祢贤。徽猷不及此，空愧白华篇。
<br>
<br>　　卷812_10  「登楼望月寄凤翔李少尹」清江
<br>
<br>　　陌上凉风槐叶凋，夕阳秋露湿寒条。登楼望月楚山上，
<br>
<br>　　月到楼南山独遥。心送秦人趋凤阙，月随阳雁极烟霄。
<br>
<br>　　轩车不重无名客，此地谁能访寂寥。
<br>
<br>　　卷812_11  「湘川怀古」清江
<br>
<br>　　潇湘连汨罗，复对九嶷河。浪势屈原冢，竹声渔父歌。
<br>
<br>　　地荒征骑少，天暖浴禽多。脉脉东流水，古今同奈何。
<br>
<br>　　卷812_12  「七夕」清江
<br>
<br>　　七夕景迢迢，相逢只一宵。月为开帐烛，云作渡河桥。
<br>
<br>　　映水金冠动，当风玉摇。惟愁更漏促，离别在明朝。
<br>
<br>　　卷812_13  「长安卧病」清江
<br>
<br>　　身世足堪悲，空房卧病时。卷帘花雨滴，扫石竹阴移。
<br>
<br>　　已觉生如梦，堪嗟寿不知。未能通法性，讵可免支离。
<br>
<br>　　卷812_14  「送婆罗门（一作可止诗）」清江
<br>
<br>　　雪岭金河独向东，吴山楚泽意无穷。
<br>
<br>　　如今白首乡心尽，万里归程在梦中。
<br>
<br>　　卷812_15  「喜皇甫大夫同宿大梁驿」清江
<br>
<br>　　江头旌旆去，花外卷帘空。夜色临城月，春声渡水风。
<br>
<br>　　也知行李别，暂喜话言同。若问庐山事，终身愧远公。
<br>
<br>　　卷812_16  「酬姚补阙南仲云溪馆中戏题随书见寄」清江
<br>
<br>　　寺溪临使府，风景借仁祠。补衮周官贵，能名汉主慈。
<br>
<br>　　卧云知独处，望月忆同时。忽枉缄中赠，琼瑶满手持。
<br>
<br>　　卷812_17  「喜严侍御蜀还赠严秘书」清江
<br>
<br>　　往年分首出咸秦，木落花开秋又春。江客不曾知蜀路，
<br>
<br>　　旅魂何处访情人。当时望月思文友，今日迎骢见近臣。
<br>
<br>　　多羡二龙同汉代，绣衣芸阁共荣亲。
<br>
<br>　　卷812_18  「送韦参军江陵（一作戴叔伦诗）」清江
<br>
<br>　　槐花落尽柳阴清，萧索凉天楚客情。海上旧山无的信，
<br>
<br>　　东门归路不堪行。身随幻境劳多事，迹学禅心厌有名。
<br>
<br>　　公子道存知不弃，欲依刘表住南荆。
<br>
<br>　　卷812_19  「月夜有怀黄端公兼简朱孙二判官」清江
<br>
<br>　　月照疏林惊鹊飞，羁人此夜共无依。青门旅寓身空老，
<br>
<br>　　白首头陀力渐微。屡向曲池陪逸少，几回戎幕接玄晖。
<br>
<br>　　四科弟子称文学，五马诸侯是绣衣。江雁往来曾不定，
<br>
<br>　　野云摇曳本无机。修行未尽身将尽，欲向东山掩旧扉。
<br>
<br>　　卷812_20  「精舍遇雨（一作可止诗）」清江
<br>
<br>　　空门寂寂淡吾身，溪雨微微洗客尘。
<br>
<br>　　卧向白云情未尽，任他黄鸟醉芳春。
<br>
<br>　　卷812_21  「小雪（一作可止诗）」清江
<br>
<br>　　落雪临风不厌看，更多还恐蔽林峦。
<br>
<br>　　愁人正在书窗下，一片飞来一片寒。
<br>
<br>　　卷812_22  「句」清江
<br>
<br>　　万木无一叶，客心悲此时。（秋日晚泊，见《吟窗杂录》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
