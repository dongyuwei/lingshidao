<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷三百
<br>
<br>　　卷300_1  「赠王枢密」王建
<br>
<br>　　三朝行坐镇相随，今上春宫见小时。脱下御衣先赐著，
<br>
<br>　　进来龙马每教骑。长承密旨归家少，独奏边机出殿迟。
<br>
<br>　　自是姓同亲向说，九重争得外人知。
<br>
<br>　　卷300_2  「早秋过龙武李将军书斋」王建
<br>
<br>　　高树蝉声秋巷里，朱门冷静似闲居。重装墨画数茎竹，
<br>
<br>　　长著香薰一架书。语笑侍儿知礼数，吟哦野客任狂疏。
<br>
<br>　　就中爱读英雄传，欲立功勋恐不如。
<br>
<br>　　卷300_3  「江陵即事」王建
<br>
<br>　　瘴云梅雨不成泥，十里津楼压大堤。蜀女下沙迎水客，
<br>
<br>　　巴童傍驿卖山鸡。寺多红药烧人眼，地足青苔染马蹄。
<br>
<br>　　夜半独眠愁在远，北看归路隔蛮溪。
<br>
<br>　　卷300_4  「题花子赠渭州陈判官」王建
<br>
<br>　　腻如云母轻如粉，艳胜香黄薄胜蝉。点绿斜蒿新叶嫩，
<br>
<br>　　添红石竹晚花鲜。鸳鸯比翼人初帖，蛱蝶重飞样未传。
<br>
<br>　　况复萧郎有情思，可怜春日镜台前。
<br>
<br>　　卷300_5  「送从侄拟赴江陵少尹」王建
<br>
<br>　　江陵少尹好闲官，亲故皆来劝自宽。无事日长贫不易，
<br>
<br>　　有才年少屈终难。沙头欲买红螺盏，渡口多呈白角盘。
<br>
<br>　　应向章华台下醉，莫冲云雨夜深寒。
<br>
<br>　　卷300_6  「华清宫感旧」王建
<br>
<br>　　尘到朝元边使急，千官夜发六龙回。辇前月照罗衫泪，
<br>
<br>　　马上风吹蜡烛灰。公主妆楼金锁涩，贵妃汤殿玉莲开。
<br>
<br>　　有时云外闻天乐，知是先皇沐浴来。
<br>
<br>　　卷300_7  「九仙公主旧庄」王建
<br>
<br>　　仙居五里外门西，石路亲回御马蹄。天使来栽宫里树，
<br>
<br>　　罗衣自买院前溪。野牛行傍浇花井，本主分将灌药畦。
<br>
<br>　　楼上凤凰飞去后，白云红叶属山鸡。
<br>
<br>　　卷300_8  「郭家溪亭」王建
<br>
<br>　　高亭望见长安树，春草冈西旧院斜。光动绿烟遮岸竹，
<br>
<br>　　粉开红艳塞溪花。野泉闻洗亲王马，古柳曾停贵主车。
<br>
<br>　　妆阁书楼倾侧尽，云山新卖与官家。
<br>
<br>　　卷300_9  「题金家竹溪」王建
<br>
<br>　　少年因病离天仗，乞得归家自养身。买断竹溪无别主，
<br>
<br>　　散分泉水与新邻。山头鹿下长惊犬，池面鱼行不怕人。
<br>
<br>　　乡使到来常款语，还闻世上有功臣。
<br>
<br>　　卷300_10  「题应圣观（观即李林甫旧宅）」王建
<br>
<br>　　精思堂上画三身，回作仙宫度美人。赐额御书金字贵，
<br>
<br>　　行香天乐羽衣新。空廊鸟啄花砖缝，小殿虫缘玉像尘。
<br>
<br>　　头白女冠犹说得，蔷薇不似已前春。
<br>
<br>　　卷300_11  「同于汝锡游降圣观」王建
<br>
<br>　　秦时桃树满山坡，骑鹿先生降大罗。路尽溪头逢地少，
<br>
<br>　　门连内里见天多。荒泉坏简朱砂暗，古塔残经篆字讹。
<br>
<br>　　闻说开元斋醮日，晓移行漏帝亲过。
<br>
<br>　　卷300_12  「逍遥翁溪亭」王建
<br>
<br>　　逍遥翁在此裴回，帝改溪名起石台。车马到春常借问，
<br>
<br>　　子孙因选暂归来，稀疏野竹人移折，零落蕉花雨打开。
<br>
<br>　　无主青山何所直，卖供官税不如灰。
<br>
<br>　　卷300_13  「寻李山人不遇」王建
<br>
<br>　　山客长须少在时，溪中放鹤洞中棋。生金有气寻还远，
<br>
<br>　　仙药成窠见即移。莫为无家陪寺食，应缘将米寄人炊。
<br>
<br>　　从头石上留名去，独向南峰问老师。
<br>
<br>　　卷300_14  「题石瓮寺」王建
<br>
<br>　　青崖白石夹城东，泉脉钟声内里通。地压龙蛇山色别，
<br>
<br>　　屋连宫殿匠名同。檐灯经夏纱笼黑，溪叶先秋腊树红。
<br>
<br>　　天子亲题诗总在，画扉长锁碧龛中。
<br>
<br>　　卷300_15  「早登西禅寺阁」王建
<br>
<br>　　上方台殿第三层，朝壁红窗日气凝。烟雾开时分远寺，
<br>
<br>　　山川晴处见崇陵。沙湾漾水图新粉，绿野荒阡晕色缯。
<br>
<br>　　莫说城南月灯阁，自诸楼看总难胜。
<br>
<br>　　卷300_16  「题江寺兼求药子」王建
<br>
<br>　　隋朝旧寺楚江头，深谢师僧引客游。空赏野花无过夜，
<br>
<br>　　若看琪树即须秋。红珠落地求谁与，青角垂阶自不收。
<br>
<br>　　愿乞野人三两粒，归家将助小庭幽。
<br>
<br>　　卷300_17  「题诜法师院」王建
<br>
<br>　　三年说戒龙宫里，巡礼还来向水行。多爱贫穷人远请，
<br>
<br>　　长修破落寺先成。秋天盆底新荷色，夜地房前小竹声。
<br>
<br>　　僧院不求诸处好，转经唯有一窗明。
<br>
<br>　　卷300_18  「酬于汝锡晓雪见寄」王建
<br>
<br>　　欲明天色白漫漫，打叶穿帘雪未干。薄落阶前人踏尽，
<br>
<br>　　差池树里鸟衔残。旋销迎暖沾墙少，斜舞遮春到地难。
<br>
<br>　　劳动更裁新样绮，红灯一夜剪刀寒。
<br>
<br>　　卷300_19  「从军后寄山中友人」王建
<br>
<br>　　爱仙无药住溪贫，脱却山衣事汉臣。夜半听鸡梳白发，
<br>
<br>　　天明走马入红尘。村童近去嫌腥食，野鹤高飞避俗人。
<br>
<br>　　劳动先生远相示，别来弓箭不离身。
<br>
<br>　　卷300_20  「寄汴州令狐相公」王建
<br>
<br>　　三军江口拥双旌，虎帐长开自教兵。机锁恶徒狂寇尽，
<br>
<br>　　恩驱老将壮心生。水门向晚茶商闹，桥市通宵酒客行。
<br>
<br>　　秋日梁王池阁好，新歌散入管弦声。
<br>
<br>　　卷300_21  「别李赞侍御」王建
<br>
<br>　　同受艰难骠骑营，半年中听揭枪声。草头送酒驱村乐，
<br>
<br>　　贼里看花著探兵。讲易工夫寻已圣，说诗门户别来情。
<br>
<br>　　荐书自入无消息，卖尽寒衣却出城。
<br>
<br>　　卷300_22  「和蒋学士新授章服」王建
<br>
<br>　　五色箱中绛服春，笏花成就白鱼新。看宣赐处惊回眼，
<br>
<br>　　著谢恩时便称身。瑞草唯承天上露，红鸾不受世间尘。
<br>
<br>　　翰林同贺文章出，惊动茫茫下界人。
<br>
<br>　　卷300_23  「岁晚自感」王建
<br>
<br>　　人皆欲得长年少，无那排门白发催。一向破除愁不尽，
<br>
<br>　　百方回避老须来。草堂未办终须置，松树难成亦且栽。
<br>
<br>　　沥酒愿从今日后，更逢二十度花开。
<br>
<br>　　卷300_24  「昭应官舍」王建
<br>
<br>　　痴顽终日羡人闲，却喜因官得近山。斜对寺楼分寂寂，
<br>
<br>　　远从溪路借潺潺。眇身多病唯亲药，空院无钱不要关。
<br>
<br>　　文案把来看未会，虽书一字甚惭颜。
<br>
<br>　　卷300_25  「寄旧山僧」王建
<br>
<br>　　因依老宿发心初，半学修心半读书。雪后每常同席卧，
<br>
<br>　　花时未省两山居。猎人箭底求伤雁，钓户竿头乞活鱼。
<br>
<br>　　一向风尘取烦恼，不知衰病日难除。
<br>
<br>　　卷300_26  「武陵春日」王建
<br>
<br>　　寻春何事却悲凉，春到他乡忆故乡。秦女洞桃欹涧碧，
<br>
<br>　　楚王堤柳舞烟黄。波涛入梦家山远，名利关身客路长。
<br>
<br>　　不似冥心叩尘寂，玉编金轴有仙方。
<br>
<br>　　卷300_27  「寄分司张郎中」王建
<br>
<br>　　一别京华年岁久，卷中多见岭南诗。声名已压众人上，
<br>
<br>　　愁思未平双鬓知。江郡迁移犹远地，仙官荣宠是分司。
<br>
<br>　　青天白日当头上，会有求闲不得时。
<br>
<br>　　卷300_28  「上武元衡相公」王建
<br>
<br>　　旌旗坐镇蜀江雄，帝命重开旧x崇。褒贬唐书天历上，
<br>
<br>　　捧持尧日庆云中。孤情迥出鸾皇远，健思潜搜海岳空。
<br>
<br>　　长得萧何为国相，自西流水尽朝宗。
<br>
<br>　　卷300_29  「上张弘靖相公」王建
<br>
<br>　　传封三世尽河东，家占中条第一峰。旱岁天教作霖雨，
<br>
<br>　　明时帝用补山龙。草开旧路沙痕在，日照新池凤迹重。
<br>
<br>　　卑散自知霄汉隔，若为门下赐从容。
<br>
<br>　　卷300_30  「上裴度舍人」王建
<br>
<br>　　小松双对凤池开，履迹衣香逼上台。天意皆从彩毫出，
<br>
<br>　　宸心尽向紫烟来。非时玉案呈宣旨，每日金阶谢赐回。
<br>
<br>　　仙侣何因记名姓，县丞头白走尘埃。
<br>
<br>　　卷300_31  「上杜元颖相公」王建
<br>
<br>　　学士金銮殿后居，天中行坐侍龙舆。承恩不许离床谢，
<br>
<br>　　密诏常教倚案书。马上唤遮红觜鸭，船头看钓赤鳞鱼。
<br>
<br>　　闲曹散吏无相识，犹记荆州拜谒初。
<br>
<br>　　卷300_32  「赠卢汀谏议」王建
<br>
<br>　　青蛾不得在床前，空室焚香独自眠。功证诗篇离景象，
<br>
<br>　　药成官位属神仙。闲过寺观长冲夜，立送封章直上天。
<br>
<br>　　近见兰台诸吏说，御诗新集未教传。
<br>
<br>　　卷300_33  「贺杨巨源博士拜虞部员外」王建
<br>
<br>　　合归兰署已多时，上得金梯亦未迟。两省郎官开道路，
<br>
<br>　　九州山泽属曹司。诸生拜别收书卷，旧客看来读制词。
<br>
<br>　　残著几丸仙药在，分张还遣病夫知。
<br>
<br>　　卷300_34  「赠郭将军」王建
<br>
<br>　　承恩新拜上将军，当直巡更近五云。天下表章经院过，
<br>
<br>　　宫中语笑隔墙闻。密封计策非时奏，别赐衣裳到处薰。
<br>
<br>　　向晚临阶看号簿，眼前风景任支分。
<br>
<br>　　卷300_35  「赠田将军」王建
<br>
<br>　　初从学院别先生，便领偏师得战名。大小独当三百阵，
<br>
<br>　　纵横只用五千兵。回残匹帛归天库，分好旌旗入禁营。
<br>
<br>　　自执金吾长上直，蓬莱宫里夜巡更。
<br>
<br>　　卷300_36  「赠胡将军」王建
<br>
<br>　　书生难得是金吾，近日登科记总无。半夜进傩当玉殿，
<br>
<br>　　未明排仗到铜壶。朱牌面上分官契，黄纸头边押敕符。
<br>
<br>　　恐要蕃中新道路，指挥重画五城图。
<br>
<br>　　卷300_37  「留别田尚书」王建
<br>
<br>　　拟报平生未杀身，难离门馆起居频。不看匣里钗头古，
<br>
<br>　　犹恋机中锦样新。一旦甘为漳岸老，全家却作杜陵人。
<br>
<br>　　朝天路在骊山下，专望红旗拜旧尘。
<br>
<br>　　卷300_38  「送唐大夫罢节归山」王建
<br>
<br>　　年少平戎老学仙，表求骸骨乞生全。不堪腰下悬金印，
<br>
<br>　　已向云西寄玉田。旄节抱归官路上，公卿送到国门前。
<br>
<br>　　人间鸡犬同时去，遥听笙歌隔水烟。
<br>
<br>　　卷300_39  「送司空神童」王建
<br>
<br>　　杏花坛上授书时，不废中庭趁蝶飞。暗写五经收部秩，
<br>
<br>　　初年七岁著衫衣。秋堂白发先生别，古巷青襟旧伴归。
<br>
<br>　　独向凤城持荐表，万人丛里有光辉。
<br>
<br>　　卷300_40  「送振武张尚书」王建
<br>
<br>　　回天转地是将军，扶助春宫上五云。抚背恩虽同骨肉，
<br>
<br>　　拥旄名未敌功勋。尽收壮勇填兵数，不向蕃浑夺马群。
<br>
<br>　　闲即单于台下猎，威声直到海西闻。
<br>
<br>　　卷300_41  「送吴谏议上饶州」王建
<br>
<br>　　鄱阳太守是真人，琴在床头在身。曾向先皇边谏事，
<br>
<br>　　还应上帝处称臣。养生自有年支药，税户应停月进银。
<br>
<br>　　净扫水堂无侍女，下街唯共鹤殷勤。
<br>
<br>　　卷300_42  「赠阎少保」王建
<br>
<br>　　髭须虽白体轻健，九十三来却少年。问事爱知天宝里，
<br>
<br>　　识人皆是武皇前。玉装剑佩身长带，绢写方书子不传。
<br>
<br>　　侍女常时教合药，亦闻私地学求仙。
<br>
<br>　　卷300_43  「送魏州李相公」王建
<br>
<br>　　百代功勋一日成，三年五度换双旌。闲来不对人论战，
<br>
<br>　　难处长先自请行。旗下可闻诛败将，阵头多是用降兵。
<br>
<br>　　当朝面受新恩去，算料妖星不敢生。
<br>
<br>　　卷300_44  「赠索暹将军」王建
<br>
<br>　　浑身著箭瘢犹在，万槊千刀总过来。轮剑直冲生马队，
<br>
<br>　　抽旗旋踏死人堆。闻休斗战心还痒，见说烟尘眼即开。
<br>
<br>　　泪滴先皇阶下土，南衙班里趁朝回。
<br>
<br>　　卷300_45  「赠王屋道士赴诏」王建
<br>
<br>　　玉皇符诏下天坛，玳瑁头簪白角冠。鹤遣院中童子养，
<br>
<br>　　鹿凭山下老人看。法成不怕刀枪利，体实常欺石榻寒。
<br>
<br>　　能断世间腥血味，长生只要一丸丹。
<br>
<br>　　卷300_46  「赠王处士」王建
<br>
<br>　　松树当轩雪满池，青山掩障碧纱小Ｊ罄窗干铣Ｍ邓，
<br>
<br>　　鹤在床前亦看棋。道士写将行气法，家童授与步虚词。
<br>
<br>　　世间有似君应少，便乞从今作我师。
<br>
<br>　　卷300_47  「洛中张籍新居」王建
<br>
<br>　　最是城中闲静处，更回门向寺前开。云山且喜重重见，
<br>
<br>　　亲故应须得得来。借倩学生排药合，留连处士乞松栽。
<br>
<br>　　自君移到无多日，墙上人名满绿苔。
<br>
<br>　　卷300_48  「题裴处士碧虚溪居」王建
<br>
<br>　　鸟声真似深山里，平地人间自不同。春圃紫芹长卓卓，
<br>
<br>　　暖泉青草一丛丛。松台前后花皆别，竹崦高低水尽通。
<br>
<br>　　细问来时从近远，溪名载入县图中。
<br>
<br>　　卷300_49  「送阿史那将军安西迎旧使灵榇（一作送史将军）」王建
<br>
<br>　　汉家都护边头没，旧将麻衣万里迎。阴地背行山下火，
<br>
<br>　　风天错到碛西城。单于送葬还垂泪，部曲招魂亦道名。
<br>
<br>　　却入杜陵秋巷里，路人来去读铭旌。
<br>
<br>　　卷300_50  「赠崔礼驸马」王建
<br>
<br>　　凤凰楼阁连宫树，天子崔郎自爱贫。金埒减添栽药地，
<br>
<br>　　玉鞭平与卖书人。家中弦管听常少，分外诗篇看即新。
<br>
<br>　　一月一回陪内宴，马蹄犹厌踏香尘。
<br>
<br>　　卷300_51  「赠太清卢道士」王建
<br>
<br>　　上清道士未升天，南岳中华作散仙。书卖八分通字学，
<br>
<br>　　丹烧九转定人年。修行近日形如鹤，导引多时骨似绵。
<br>
<br>　　想向诸山寻礼遍，却回还守老君前。
<br>
<br>　　卷300_52  「送宫人入道」王建
<br>
<br>　　休梳丛鬓洗红妆，头戴芙蓉出未央。弟子抄将歌遍叠，
<br>
<br>　　宫人分散舞衣裳。问师初得经中字，入静犹烧内里香。
<br>
<br>　　发愿蓬莱见王母，却归人世施仙方。
<br>
<br>　　卷300_53  「上李吉甫相公」王建
<br>
<br>　　圣朝齐贺说逢殷，霄汉无云日月真。金鼎调和天膳美，
<br>
<br>　　瑶池沐浴赐衣新。两河开地山川正，四海休兵造化仁。
<br>
<br>　　曾向山东为散吏，当今窦宪是贤臣。
<br>
<br>　　卷300_54  「上李益庶子」王建
<br>
<br>　　紫烟楼阁碧纱亭，上界诗仙独自行。奇险驱回还寂寞，
<br>
<br>　　云山经用始鲜明。藕绡纹缕裁来滑，镜水波涛滤得清。
<br>
<br>　　昏思愿因秋露洗，幸容阶下礼先生。
<br>
<br>　　卷300_55  「题元郎中新宅」王建
<br>
<br>　　近移松树初栽药，经帙书签一切新。铺设暖房迎道士，
<br>
<br>　　支分闲院著医人。买来高石虽然贵，入得朱门未免贫。
<br>
<br>　　惟有好诗名字出，倍教年少损心神。
<br>
<br>　　卷300_56  「初授太府丞言怀」王建
<br>
<br>　　除书亦下属微班，唤作官曹便不闲。检案事多关市井，
<br>
<br>　　听人言志在云山。病童唤著唯行慢，老马鞭多转放顽。
<br>
<br>　　此去仙宫无一里，遥看松树众家攀。
<br>
<br>　　卷300_57  「赠李迤蜕洹雇踅
<br>
<br>　　唐州将士死生同，尽逐双旌旧镇空。独破淮西功业大，
<br>
<br>　　新除陇右世家雄。知时每笑论兵法，识势还轻立战功。
<br>
<br>　　次第各分茅土贵，殊勋并在一门中。
<br>
<br>　　卷300_58  「书赠旧浑二曹长」王建
<br>
<br>　　二年同在华清下，入县门中最近邻。替饮觥筹知户小，
<br>
<br>　　助成书屋见家贫。夜棋临散停分客，朝浴先回各送人。
<br>
<br>　　僮仆使来传语熟，至今行酒校殷勤。
<br>
<br>　　卷300_59  「上崔相公」王建
<br>
<br>　　枯桂衰兰一遍春，唯将道德定君臣。施行圣泽山川润，
<br>
<br>　　图画天文彩色新。开阁覆看祥瑞历，封名直进薜萝人。
<br>
<br>　　应怜老病无知己，自别溪中满鬓尘。
<br>
<br>　　卷300_60  「寄杨十二秘书」王建
<br>
<br>　　初移古寺正南方，静是浮山远是庄。人定犹行背街鼓，
<br>
<br>　　月高还去打僧房。新诗欲写中朝满，旧卷常抄外国将。
<br>
<br>　　闲出天门醉骑马，可怜蓬阁秘书郎。
<br>
<br>　　卷300_61  「谢田赞善见寄」王建
<br>
<br>　　五侯三任未相称，头白如丝作县丞。错判符曹群吏笑，
<br>
<br>　　乱书岩石一山憎。自知酒病衰肠怯，遥怕春残百鸟凌。
<br>
<br>　　年少力生犹不敌，况加憔悴闷腾腾。
<br>
<br>　　卷300_62  「晚秋病中」王建
<br>
<br>　　万事风吹过耳轮，贫儿活计亦曾闻。偶逢新语书红叶，
<br>
<br>　　难得闲人话白云。霜下野花浑著地，寒来溪鸟不成群。
<br>
<br>　　病多体痛无心力，更被头边药气熏。
<br>
<br>　　卷300_63  「薛二十池亭」王建
<br>
<br>　　每个树边消一日，绕池行匝又须行。异花多是非时有，
<br>
<br>　　好竹皆当要处生。斜竖小桥看岛势，远移山石作泉声。
<br>
<br>　　浮萍著岸风吹歇，水面无尘晚更清。
<br>
<br>　　卷300_64  「故梁国公主池亭」王建
<br>
<br>　　平阳池馆枕秦川，门锁南山一朵烟。素柰花开西子面，
<br>
<br>　　绿榆枝散沈郎钱。装檐玳瑁随风落，傍岸逐暖眠。
<br>
<br>　　寂寞空馀歌舞地，玉箫声绝凤归天。
<br>
<br>　　卷300_65  「题柱国寺」王建
<br>
<br>　　皇帝施钱修此院，半居天上半人间。丹梯暗出三重阁，
<br>
<br>　　古像斜开一面山。松柏自穿空地少，川原不税小僧闲。
<br>
<br>　　行香天使长相续，早起离城日午还。
<br>
<br>　　卷300_66  「昭应官舍书事」王建
<br>
<br>　　县在华清宫北面，晓看楼殿正相当。庆云出处依时报，
<br>
<br>　　御果呈来每度尝。腊月近汤泉不冻，夏天临渭屋多凉。
<br>
<br>　　两衙早被官拘束，登阁巡溪亦属忙。
<br>
<br>　　卷300_67  「昭应李郎中见贻佳作次韵奉酬」王建
<br>
<br>　　窗户风凉四面开，陶公爱晚上高台。中庭不热青山入，
<br>
<br>　　野水初晴白鸟来。精思道心缘境熟，粗疏文字见诗回。
<br>
<br>　　诸生围绕新篇读，玉阙仙官少此才。
<br>
<br>　　卷300_68  「闲说」王建
<br>
<br>　　桃花百叶不成春，鹤寿千年也未神。秦陇州缘鹦鹉贵，
<br>
<br>　　王侯家为牡丹贫。歌头舞遍回回别，鬓样眉心日日新。
<br>
<br>　　鼓动六街骑马出，相逢总是学狂人。
<br>
<br>　　卷300_69  「自伤」王建
<br>
<br>　　衰门海内几多人，满眼公卿总不亲。四授官资元七品，
<br>
<br>　　再经婚娶尚单身。图书亦为频移尽，兄弟还因数散贫。
<br>
<br>　　独自在家长似客，黄昏哭向野田春。
<br>
<br>　　卷300_70  「田侍中宴席」王建
<br>
<br>　　香熏罗幕暖成烟，火照中庭烛满筵。整顿舞衣呈玉腕，
<br>
<br>　　动摇歌扇露金钿。青蛾侧座调双管，彩凤斜飞入五弦。
<br>
<br>　　虽是沂公门下客，争将肉眼看云天。
<br>
<br>　　卷300_71  「寒食日看花」王建
<br>
<br>　　早入公门到夜归，不因寒食少闲时。颠狂绕树猿离锁，
<br>
<br>　　跳踯缘冈马断羁。酒污衣裳从客笑，醉饶言语觅花知。
<br>
<br>　　老来自喜身无事，仰面西园得咏诗。
<br>
<br>　　卷300_72  「和少府崔卿微雪早朝」王建
<br>
<br>　　蓬莱春雪晓犹残，点地成花绕百官。已傍祥鸾迷殿角，
<br>
<br>　　还穿瑞草入袍[.无多白玉阶前湿，积渐青松叶上干。
<br>
<br>　　粉画南山棱郭出，初晴一半隔云看。
<br>
<br>　　卷300_73  「和胡将军寓直」王建
<br>
<br>　　宫鸦栖定禁枪攒，楼殿深严月色寒。进状直穿金戟槊，
<br>
<br>　　探更先傍玉钩栏。漏传五点班初合，鼓动三声仗已端。
<br>
<br>　　遥见正南宣不坐，新栽松树唤人看。
<br>
<br>　　卷300_74  「春日五门西望」王建
<br>
<br>　　百官朝下五门西。尘起春风过玉堤。黄帕盖鞍呈了马，
<br>
<br>　　红罗系项斗回鸡。馆松枝重墙头出，御柳条长水面齐。
<br>
<br>　　唯有教坊南草绿，古苔阴地冷凄凄。
<br>
<br>　　卷300_75  「长安早春」王建
<br>
<br>　　霏霏漠漠绕皇州，销雪欺寒不自由。先向红妆添晓梦，
<br>
<br>　　争来白发送新愁。暖催衣上缝罗胜，晴报窗中点彩球。
<br>
<br>　　每度暗来还暗去，今年须遣蝶迟留。
<br>
<br>　　卷300_76  「早春病中」王建
<br>
<br>　　日日春风阶下起，不吹光彩上寒株。师教绛服禳衰月，
<br>
<br>　　妻许青衣侍病夫。健羡人家多力子，祈求道士有神符。
<br>
<br>　　世间方法从谁问，卧处还看药草图。
<br>
<br>　　卷300_77  「上阳宫」王建
<br>
<br>　　上阳花木不曾秋，洛水穿宫处处流。画阁红楼宫女笑，
<br>
<br>　　玉箫金管路人愁。幔城入涧橙花发，玉辇登山桂叶稠。
<br>
<br>　　曾读列仙王母传，九天未胜此中游。
<br>
<br>　　卷300_78  「李处士故居」王建
<br>
<br>　　露浓烟重草萋萋，树映阑干柳拂堤。一院落花无客醉，
<br>
<br>　　半窗残月有莺啼。芳筵想像情难尽，故榭荒凉路欲迷。
<br>
<br>　　风景宛然人自改，却经门外马频嘶。
<br>
<br>　　卷300_79  「寄贾岛（一作张籍赠项斯诗）」王建
<br>
<br>　　尽日吟诗坐忍饥，万人中觅似君稀。僮眠冷榻朝犹卧。
<br>
<br>　　驴放秋田夜不归。傍暖旋收红落叶，觉寒犹著旧生衣。
<br>
<br>　　曲江池畔时时到，为爱鸬鹚雨后飞。
<br>
<br>　　卷300_80  「村居即事」王建
<br>
<br>　　休看小字大书名，向日持经眼却明。时过无心求富贵，
<br>
<br>　　身闲不梦见公卿。因寻寺里薰辛断，自别城中礼数生。
<br>
<br>　　斜月照房新睡觉，西峰半夜鹤来声。
<br>
<br>　　卷300_81  「维扬冬末寄幕中二从事」王建
<br>
<br>　　江上数株桑枣树，自从离乱更荒凉。那堪旅馆经残腊，
<br>
<br>　　只把空书寄故乡。典尽客衣三尺雪，炼精诗句一头霜。
<br>
<br>　　故人多在芙蓉幕，应笑孜孜道未光。
<br>
<br>　　卷300_82  「寄杜侍御」王建
<br>
<br>　　何须服药觅升天，粉阁为郎即是仙。买宅但幽从索价，
<br>
<br>　　栽松取活不争钱。退朝寺里寻荒塔，经宿城南看野泉。
<br>
<br>　　道气清凝分晓爽，诗情冷瘦滴秋鲜。学通儒释三千卷，
<br>
<br>　　身拥旌旗二十年。春巷偶过同户饮，暖窗时与对床眠。
<br>
<br>　　破除心力缘书癖，伤瘦花枝为酒颠。今日总来归圣代，
<br>
<br>　　丈人先达幸相怜。
<br>
<br>　　卷300_83  「寄上韩愈侍郎」王建
<br>
<br>　　重登大学领儒流，学浪词锋压九州。不以雄名疏野贱，
<br>
<br>　　唯将直气折王侯。咏伤松桂青山瘦，取尽珠玑碧海愁。
<br>
<br>　　叙述异篇经总别，鞭驱险句最先投。碑文合遣贞魂谢，
<br>
<br>　　史笔应令谄骨羞。清俸探将还酒债，黄金旋得起书楼。
<br>
<br>　　参来拟设官人礼，朝退多逢月阁游。见说云泉求住处，
<br>
<br>　　若无知荐一生休。
<br>
<br>　　卷300_84  「赠华州郑大夫」王建
<br>
<br>　　此官出入凤池头，通化门前第一州。少华山云当驿起，
<br>
<br>　　小敷溪水入城流。空闲地内人初满，词讼牌前草渐稠。
<br>
<br>　　报状拆开知足雨，赦书宣过喜无囚。自来不说双旌贵，
<br>
<br>　　恐替长教百姓愁。公退晚凉无一事，步行携客上南楼。
<br>
<br>　　卷300_85  「寄贺田侍中东平功成」王建
<br>
<br>　　使回高品满城传，亲见沂公在阵前。百里旗幡冲即断，
<br>
<br>　　两重衣甲射皆穿。探知点检兵应怯，算得新移栅未坚。
<br>
<br>　　营被数惊乘势破，将经频败遂生全。密招残寇防人觉，
<br>
<br>　　遥斩元凶恐自专。首让诸军无敢近，功归部曲不争先。
<br>
<br>　　开通州县斜连海，交割山河直到燕。战马散驱还逐草，
<br>
<br>　　肉牛齐散却耕田。府中独拜将军贵，门下兼分宰相权。
<br>
<br>　　唐史上头功第一，春风双节好朝天。
<br>
<br>　　卷300_86  「送裴相公上太原」王建
<br>
<br>　　还携堂印向并州，将相兼权是武侯。时难独当天下事，
<br>
<br>　　功成却进手中筹。再三陈乞垆烟里，前后封章玉案头。
<br>
<br>　　朱架早朝立剑戟，绿槐残雨看张油。遥知塞雁从今好，
<br>
<br>　　直得渔阳已北愁。边铺警巡旗尽换，山城候馆壁重修。
<br>
<br>　　千群白刃兵迎节，十对红妆妓打球。圣主分明交暂去，
<br>
<br>　　不须高起见京楼。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
