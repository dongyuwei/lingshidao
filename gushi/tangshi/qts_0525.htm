<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百二十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百二十五
<br>
<br>　　卷525_1  「寓言」杜牧
<br>
<br>　　暖风迟日柳初含，顾影看身又自惭。
<br>
<br>　　何事明朝独惆怅，杏花时节在江南。
<br>
<br>　　卷525_2  「猿」杜牧
<br>
<br>　　月白烟青水暗流，孤猿衔恨叫中秋。
<br>
<br>　　三声欲断疑肠断，饶是少年今白头。
<br>
<br>　　卷525_3  「怀归」杜牧
<br>
<br>　　尘埃终日满窗前，水态云容思浩然。
<br>
<br>　　争得便归湘浦去，却持竿上钓鱼船。
<br>
<br>　　卷525_4  「边上晚秋」杜牧
<br>
<br>　　黑山南面更无州，马放平沙夜不收。
<br>
<br>　　风送孤城临晚角，一声声入客心愁。
<br>
<br>　　卷525_5  「伤友人悼吹箫妓」杜牧
<br>
<br>　　玉箫声断没流年，满目春愁陇树烟。
<br>
<br>　　艳质已随云雨散，凤楼空锁月明天。
<br>
<br>　　卷525_6  「访许颜」杜牧
<br>
<br>　　门近寒溪窗近山，枕山流水日潺潺。
<br>
<br>　　长嫌世上浮云客，老向尘中不解颜。
<br>
<br>　　卷525_7  「春日古道傍作」杜牧
<br>
<br>　　万古荣华旦暮齐，楼台春尽草萋萋。
<br>
<br>　　君看陌上何人墓，旋化红尘送马蹄。
<br>
<br>　　卷525_8  「青冢」杜牧
<br>
<br>　　青冢前头陇水流，燕支山上暮云秋。
<br>
<br>　　蛾眉一坠穷泉路，夜夜孤魂月下愁。
<br>
<br>　　卷525_9  「大梦上人自庐峰回」杜牧
<br>
<br>　　行脚寻常到寺稀，一枝藜杖一禅衣。
<br>
<br>　　开门满院空秋色，新向庐峰过夏归。
<br>
<br>　　卷525_10  「洛中二首」杜牧
<br>
<br>　　柳动晴风拂路尘，年年宫阙锁浓春。
<br>
<br>　　一从翠辇无巡幸，老却蛾眉几许人。
<br>
<br>　　风吹柳带摇晴绿，蝶绕花枝恋暖香。
<br>
<br>　　多把芳菲泛春酒，直教愁色对愁肠。
<br>
<br>　　卷525_11  「边上闻笳三首」杜牧
<br>
<br>　　何处吹笳薄暮天，塞垣高鸟没狼烟。
<br>
<br>　　游人一听头堪白，苏武争禁十九年。
<br>
<br>　　海路无尘边草新，荣枯不见绿杨春。
<br>
<br>　　白沙日暮愁云起，独感离乡万里人。
<br>
<br>　　胡雏吹笛上高台，寒雁惊飞去不回。
<br>
<br>　　尽日春风吹不散，只应分付客愁来。
<br>
<br>　　卷525_12  「春日寄许浑先辈」杜牧
<br>
<br>　　蓟北雁初去，湘南春又归。水流沧海急，人到白头稀。
<br>
<br>　　塞路尽何处，我愁当落晖。终须接鸳鹭，霄汉共高飞。
<br>
<br>　　卷525_13  「经阖闾城」杜牧
<br>
<br>　　遗踪委衰草，行客思悠悠。昔日人何处，终年水自流。
<br>
<br>　　孤烟村戍远，乱雨海门秋。吟罢独归去，烟云尽惨愁。
<br>
<br>　　卷525_14  「并州道中」杜牧
<br>
<br>　　行役我方倦，苦吟谁复闻。戍楼春带雪，边角暮吹云。
<br>
<br>　　极目无人迹，回头送雁群。如何遣公子，高卧醉醺醺。
<br>
<br>　　卷525_15  「别怀」杜牧
<br>
<br>　　相别徒成泣，经过总是空。劳生惯离别，夜梦苦西东。
<br>
<br>　　去路三湘浪，归程一片风。他年寄消息，书在鲤鱼中。
<br>
<br>　　卷525_16  「渔父」杜牧
<br>
<br>　　白发沧浪上，全忘是与非。秋潭垂钓去，夜月叩船归。
<br>
<br>　　烟影侵芦岸，潮痕在竹扉。终年狎鸥鸟，来去且无机。
<br>
<br>　　卷525_17  「秋梦」杜牧
<br>
<br>　　寒空动高吹，月色满清砧。残梦夜魂断，美人边思深。
<br>
<br>　　孤鸿秋出塞，一叶暗辞林。又寄征衣去，迢迢天外心。
<br>
<br>　　卷525_18  「早秋客舍」杜牧
<br>
<br>　　风吹一片叶，万物已惊秋。独夜他乡泪，年年为客愁。
<br>
<br>　　别离何处尽，摇落几时休。不及溪叟，身闲长自由。
<br>
<br>　　卷525_19  「逢故人」杜牧
<br>
<br>　　故交相见稀，相见倍依依。尘路事不尽，云岩闲好归。
<br>
<br>　　投人销壮志，徇俗变真机。又落他乡泪，风前一满衣。
<br>
<br>　　卷525_20  「秋晚江上遣怀」杜牧
<br>
<br>　　孤舟天际外，去路望中赊。贫病远行客，梦魂多在家。
<br>
<br>　　蝉吟秋色树，鸦噪夕阳沙。不拟彻双鬓，他方掷岁华。
<br>
<br>　　卷525_21  「长安夜月」杜牧
<br>
<br>　　寒光垂静夜，皓彩满重城。万国尽分照，谁家无此明。
<br>
<br>　　古槐疏影薄，仙桂动秋声。独有长门里，蛾眉对晓晴。
<br>
<br>　　卷525_22  「云」杜牧
<br>
<br>　　东西那有碍，出处岂虚心。晓入洞庭阔，暮归巫峡深。
<br>
<br>　　渡江随鸟影，拥树隔猿吟。莫隐高唐去，枯苗待作霖。
<br>
<br>　　卷525_23  「春怀」杜牧
<br>
<br>　　年光何太急，倏忽又青春。明月谁为主，江山暗换人。
<br>
<br>　　莺花潜运老，荣乐渐成尘。遥忆朱门柳，别离应更频。
<br>
<br>　　卷525_24  「逢故人」杜牧
<br>
<br>　　年年不相见，相见却成悲。教我泪如霰，嗟君发似丝。
<br>
<br>　　正伤携手处，况值落花时。莫惜今宵醉，人间忽忽期。
<br>
<br>　　卷525_25  「闲题」杜牧
<br>
<br>　　男儿所在即为家，百镒黄金一朵花。
<br>
<br>　　借问春风何处好，绿杨深巷马头斜。
<br>
<br>　　卷525_26  「金谷园」杜牧
<br>
<br>　　繁华事散逐香尘，流水无情草自春。
<br>
<br>　　日暮东风怨啼鸟，落花犹似堕楼人。
<br>
<br>　　卷525_27  「重登科」杜牧
<br>
<br>　　星汉离宫月出轮，满街含笑绮罗春。
<br>
<br>　　花前每被青蛾问，何事重来只一人。
<br>
<br>　　卷525_28  「游边」杜牧
<br>
<br>　　黄沙连海路无尘，边草长枯不见春。
<br>
<br>　　日暮拂云堆下过，马前逢著射雕人。
<br>
<br>　　卷525_29  「将赴池州道中作」杜牧
<br>
<br>　　青阳云水去年寻，黄绢歌诗出翰林。投辖暂停留酒客，
<br>
<br>　　绛帷斜系满松阴。妖人笑我不相问，道者应知归路心。
<br>
<br>　　南去南来尽乡国，月明秋水只沈沈。
<br>
<br>　　卷525_30  「隋宫春」杜牧
<br>
<br>　　龙舟东下事成空，蔓草萋萋满故宫。
<br>
<br>　　亡国亡家为颜色，露桃犹自恨春风。
<br>
<br>　　卷525_31  「蛮中醉（一作张籍诗）」杜牧
<br>
<br>　　瘴塞蛮江入洞流，人家多在竹棚头。
<br>
<br>　　青山海上无城郭，唯见松牌出象州。
<br>
<br>　　卷525_32  「寓题」杜牧
<br>
<br>　　把酒直须判酩酊，逢花莫惜暂淹留。
<br>
<br>　　假如三万六千日，半是悲哀半是愁。
<br>
<br>　　卷525_33  「送赵十二赴举」杜牧
<br>
<br>　　省事却因多事力，无心翻似有心来。
<br>
<br>　　秋风郡阁残花在，别后何人更一杯。
<br>
<br>　　卷525_34  「偶呈郑先辈」杜牧
<br>
<br>　　不语亭亭俨薄妆，画裙双凤郁金香。
<br>
<br>　　西京才子旁看取，何似乔家那窈娘。
<br>
<br>　　卷525_35  「子规（又见《李白集》，题作宣城见杜鹃花）」杜牧
<br>
<br>　　蜀地曾闻子规鸟，宣城又见杜鹃花。
<br>
<br>　　一叫一回肠一断，三春三月忆三巴。
<br>
<br>　　卷525_36  「江楼」杜牧
<br>
<br>　　独酌芳春酒，登楼已半醺。谁惊一行雁，冲断过江云。
<br>
<br>　　卷525_37  「旅宿」杜牧
<br>
<br>　　旅馆无良伴，凝情自悄然。寒灯思旧事，断雁警愁眠。
<br>
<br>　　远梦归侵晓，家书到隔年。湘江好烟月，门系钓鱼船。
<br>
<br>　　卷525_38  「杜鹃」杜牧
<br>
<br>　　杜宇竟何冤，年年叫蜀门。至今衔积恨，终古吊残魂。
<br>
<br>　　芳草迷肠结，红花染血痕。山川尽春色，呜咽复谁论。
<br>
<br>　　卷525_39  「闻蝉」杜牧
<br>
<br>　　火云初似灭，晓角欲微清。故国行千里，新蝉忽数声。
<br>
<br>　　时行仍仿佛，度日更分明。不敢频倾耳，唯忧白发生。
<br>
<br>　　卷525_40  「送友人」杜牧
<br>
<br>　　十载名兼利，人皆与命争。青春留不住，白发自然生。
<br>
<br>　　夜雨滴乡思，秋风从别情。都门五十里，驰马逐鸡声。
<br>
<br>　　卷525_41  「旅情」杜牧
<br>
<br>　　窗虚枕簟凉，寝倦忆潇湘。山色几时老，人心终日忙。
<br>
<br>　　松风半夜雨，帘月满堂霜。匹马好归去，江头橘正香。
<br>
<br>　　卷525_42  「晓望」杜牧
<br>
<br>　　独起望山色，水鸡鸣蓼洲。房星随月晓，楚木向云秋。
<br>
<br>　　曲渚疑江尽，平沙似浪浮。秦原在何处，泽国碧悠悠。
<br>
<br>　　卷525_43  「贻友人」杜牧
<br>
<br>　　自是东西客，逢人又送人。不应相见老，只是别离频。
<br>
<br>　　度日还知暮，平生未识春。傥无迁谷分，归去养天真。
<br>
<br>　　卷525_44  「书事」杜牧
<br>
<br>　　自笑走红尘，流年旧复新。东风半夜雨，南国万家春。
<br>
<br>　　失计抛鱼艇，何门化涸鳞。是谁添岁月，老却暗投人。
<br>
<br>　　卷525_45  「别鹤」杜牧
<br>
<br>　　分飞共所从，六翮势催风。声断碧云外，影孤明月中。
<br>
<br>　　青田归路远，丹桂旧巢空。矫翼知何处，天涯不可穷。
<br>
<br>　　卷525_46  「晚泊」杜牧
<br>
<br>　　帆湿去悠悠，停桡宿渡头。乱烟迷野岸，独鸟出中流。
<br>
<br>　　篷雨延乡梦，江风阻暮秋。傥无身外事，甘老向扁舟。
<br>
<br>　　卷525_47  「山寺」杜牧
<br>
<br>　　峭壁引行径，截溪开石门。泉飞溅虚槛，云起涨河轩。
<br>
<br>　　隔水看来路，疏篱见定猿。未闲难久住，归去复何言。
<br>
<br>　　卷525_48  「早行」杜牧
<br>
<br>　　垂鞭信马行，数里未鸡鸣。林下带残梦，叶飞时忽惊。
<br>
<br>　　霜凝孤鹤迥，月晓远山横。僮仆休辞险，时平路复平。
<br>
<br>　　卷525_49  「秋日偶题」杜牧
<br>
<br>　　荷花兼柳叶，彼此不胜秋。玉露滴初泣，金风吹更愁。
<br>
<br>　　绿眉甘弃坠，红脸恨飘流。叹息是游子，少年还白头。
<br>
<br>　　卷525_50  「忆归」杜牧
<br>
<br>　　新城非故里，终日想柴扃。兴罢花还落，愁来酒欲醒。
<br>
<br>　　何人初发白，几处乱山青。远忆湘江上，渔歌对月听。
<br>
<br>　　卷525_51  「偶见（黄州作）」杜牧
<br>
<br>　　朔风高紧掠河楼，白鼻m郎白Y裘。
<br>
<br>　　有个当垆明似月，马鞭斜揖笑回头。
<br>
<br>　　卷525_52  「醉倒」杜牧
<br>
<br>　　日晴空乐下仙云，俱在凉亭送使君。
<br>
<br>　　莫辞一盏即相请，还是三年更不闻。
<br>
<br>　　卷525_53  「酬许十三秀才兼依来韵」杜牧
<br>
<br>　　多为裁诗步竹轩，有时凝思过朝昏。篇成敢道怀金璞，
<br>
<br>　　吟苦唯应似岭猿。迷兴每惭花月夕，寄愁长在别离魂。
<br>
<br>　　凭君把卷侵寒烛，丽句时传画戟门。
<br>
<br>　　卷525_54  「后池泛舟送王十秀才」杜牧
<br>
<br>　　城日晚悠悠，弦歌在碧流。夕风飘度曲，烟屿隐行舟。
<br>
<br>　　问拍拟新令，怜香占彩球。当筵虽一醉，宁复缓离愁。
<br>
<br>　　卷525_55  「书情」杜牧
<br>
<br>　　谁家洛浦神，十四五来人。媚发轻垂额，香衫软著身。
<br>
<br>　　摘莲红袖湿，窥渌翠蛾频。飞鹊徒来往，平阳公主亲。
<br>
<br>　　卷525_56  「兵部尚书席上作」杜牧
<br>
<br>　　华堂今日绮筵开，谁唤分司御史来。
<br>
<br>　　偶发狂言惊满坐，三重粉面一时回。
<br>
<br>　　卷525_57  「XZ坂」杜牧
<br>
<br>　　荆州一万里，不如蒯易度。仰首望飞鸣，伊人何异趣。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
