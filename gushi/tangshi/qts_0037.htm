<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三十七</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷三十七
<br>
<br>　　卷37_1  「古意六首」王绩
<br>
<br>　　幽人在何所，紫岩有仙躅。月下横宝琴，此外将安欲。
<br>
<br>　　材抽峄山干，徽点昆丘玉。漆抱蛟龙唇，丝缠凤凰足。
<br>
<br>　　前弹广陵罢，后以明光续。百金买一声，千金传一曲。
<br>
<br>　　世无钟子期，谁知心所属。
<br>
<br>　　竹生大夏溪，苍苍富奇质。绿叶吟风劲，翠茎犯霄密。
<br>
<br>　　霜霰封其柯，g鸾食其实。宁知轩辕后，更有伶伦出。
<br>
<br>　　刀斧俄见寻，根株坐相失。裁为十二管，吹作雄雌律。
<br>
<br>　　有用虽自伤，无心复招疾。不如山上草，离离保终吉。
<br>
<br>　　宝龟尺二寸，由来宅深水。浮游五湖内，宛转三江里。
<br>
<br>　　何不深复深，轻然至溱洧。溱洧源流狭，春秋不濡轨。
<br>
<br>　　渔人递往还，网罟相萦。一朝失运会，刳肠血流死。
<br>
<br>　　丰骨输庙堂，鲜腴藉笾簋。弃置谁怨尤，自我招此否。
<br>
<br>　　馀灵寄明卜，复来钦所履。
<br>
<br>　　松生北岩下，由来人径绝。布叶捎云烟，插根拥岩穴。
<br>
<br>　　自言生得地，独负凌云洁。何时畏斤斧，几度经霜雪。
<br>
<br>　　风惊西北枝，雹陨东南节。不知岁月久，稍觉枝干折。
<br>
<br>　　藤萝上下碎，枝干纵横裂。行当糜烂尽，坐共灰尘灭。
<br>
<br>　　宁关匠石顾，岂为王孙折。盛衰自有时，圣贤未尝屑。
<br>
<br>　　寄言悠悠者，无为嗟大耋。
<br>
<br>　　桂树何苍苍，秋来花更芳。自言岁寒性，不知露与霜。
<br>
<br>　　幽人重其德，徙植临前堂。连拳八九树，偃蹇二三行。
<br>
<br>　　枝枝自相纠，叶叶还相当。去来双鸿鹄，栖息两鸳鸯。
<br>
<br>　　荣荫诚不厚，斤斧亦勿伤。赤心许君时，此意那可忘。
<br>
<br>　　彩凤欲将归，提罗出郊访。罗张大泽已，凤入重云r.
<br>
<br>　　朝栖昆阆木，夕饮蓬壶涨。问凤那远飞，贤君坐相望。
<br>
<br>　　凤言荷深德，微禽安足尚。但使雏卵全，无令D缴放。
<br>
<br>　　皇臣力牧举，帝乐箫韶畅。自有来巢时，明年阿阁上。
<br>
<br>　　卷37_2  「石竹咏」王绩
<br>
<br>　　萋萋结绿枝，晔晔垂朱英。常恐零露降，不得全其生。
<br>
<br>　　叹息聊自思，此生岂我情。昔我未生时，谁者令我萌。
<br>
<br>　　弃置勿重陈，委化何足惊。
<br>
<br>　　卷37_3  「田家三首（一作王勃诗）」王绩
<br>
<br>　　阮籍生涯懒，嵇康意气疏。相逢一醉饱，独坐数行书。
<br>
<br>　　小池聊养鹤，闲田且牧猪。草生元亮径，花暗子云居。
<br>
<br>　　倚床看妇织，登垄课儿锄。回头寻仙事，并是一空虚。
<br>
<br>　　家住箕山下，门枕颍川滨。不知今有汉，唯言昔避秦。
<br>
<br>　　琴伴前庭月，酒劝后园春。自得中林士，何忝上皇人。
<br>
<br>　　平生唯酒乐，作性不能无。朝朝访乡里，夜夜遣人酤。
<br>
<br>　　家贫留客久，不暇道精粗。抽帘持益炬，拔箦更燃炉。
<br>
<br>　　恒闻饮不足，何见有残壶。
<br>
<br>　　卷37_4  「赠李征君大寿」王绩
<br>
<br>　　孔淳辞散骑，陆昶谢中郎。幅巾朝帝罢，杖策去官忙。
<br>
<br>　　附车还赵郡，乘船向武昌。九徵书未已，十辟誉弥彰。
<br>
<br>　　副君迎绮季，天子送严光。灞陵幽径近，溪隐路长。
<br>
<br>　　编蓬还作室，绩草更为裳。会稽置樵处，兰陵卖药行。
<br>
<br>　　看书惟道德，开教止农桑。别有幽怀侣，由来高让王。
<br>
<br>　　前年辞厚币，今岁返寒乡。有书横石架，无毡坐土床。
<br>
<br>　　兰英犹足酿，竹实本无粮。涧松寒转直，山菊秋自香。
<br>
<br>　　管宁存祭礼，王霸重朝章。去去相随去，披裘骄盛唐。
<br>
<br>　　卷37_5  「山中叙志」王绩
<br>
<br>　　物外知何事，山中无所有。风鸣静夜琴，月照芳春酒。
<br>
<br>　　直置百年内，谁论千载后。张奉娉贤妻，老莱藉嘉偶。
<br>
<br>　　孟光傥未嫁，梁鸿正须妇。
<br>
<br>　　卷37_6  「赠梁公」王绩
<br>
<br>　　我欲图世乐，斯乐难可常。位大招讥嫌，禄极生祸殃。
<br>
<br>　　圣莫若周公，忠岂逾霍光。成王已兴诮，宣帝如负芒。
<br>
<br>　　范蠡何智哉，单舟戒轻装。疏广岂不怀，策杖还故乡。
<br>
<br>　　朱门虽足悦，赤族亦可伤。履霜成坚冰，知足胜不祥。
<br>
<br>　　我今穷家子，自言此见长。功成皆能退，在昔谁灭亡。
<br>
<br>　　卷37_7  「薛记室收过庄见寻率题古意以赠」王绩
<br>
<br>　　伊昔逢丧乱，历数闰当馀。豺狼塞衢路，桑梓成丘墟。
<br>
<br>　　余及尔皆亡，东西各异居。尔为背风鸟，我为涸辙鱼。
<br>
<br>　　逮承云雷后，欣逢天地初。东川聊下钓，南亩试挥锄。
<br>
<br>　　资税幸不及，伏腊常有储。散诞时须酒，萧条懒向书。
<br>
<br>　　朽木不可雕，短翮将焉摅。故人有深契，过我蓬蒿庐。
<br>
<br>　　曳裾出门迎，握手登前除。相看非旧颜，忽若形骸疏。
<br>
<br>　　追道宿昔事，切切心相于。忆我少年时，携手游东渠。
<br>
<br>　　梅李夹两岸，花枝何扶疏。同志亦不多，西庄有姚徐。
<br>
<br>　　尝爱陶渊明，酌醴焚枯鱼。尝学公孙弘，策杖牧群猪。
<br>
<br>　　追念甫如昨，奄忽成空虚。人生讵能几，岁岁常不舒。
<br>
<br>　　赖有北山僧，教我以真如。使我视听遣，自觉尘累祛。
<br>
<br>　　何事须筌蹄，今已得兔鱼。旧游傥多暇，同此释纷。
<br>
<br>　　卷37_8  「晚年叙志示翟处士」王绩
<br>
<br>　　弱龄慕奇调，无事不兼修。望气登重阁，占星上小楼。
<br>
<br>　　明经思待诏，学剑觅封侯。弃]频北上，怀刺几西游。
<br>
<br>　　中年逢丧乱，非复昔追求。失路青门隐，藏名白社游。
<br>
<br>　　风云私所爱，屠博暗为俦。解纷曾霸越，释难颇存周。
<br>
<br>　　晚岁聊长想，生涯太若浮。归来南亩上，更坐北溪头。
<br>
<br>　　古岸多磐石，春泉足细流。东隅诚已谢，西景惧难收。
<br>
<br>　　无谓退耕近，伏念已经秋。庚桑逢处跪，陶潜见人羞。
<br>
<br>　　三晨宁举火，五月镇披裘。自有居常乐，谁知身世忧。
<br>
<br>　　卷37_9  「春日（一作初春）」王绩
<br>
<br>　　前旦出园游，林华都未有。今朝下堂来，池冰开已久。
<br>
<br>　　雪被南轩梅，风催北庭柳。遥呼灶前妾，却报机中妇。
<br>
<br>　　年光恰恰来，满瓮营春酒。
<br>
<br>　　卷37_10  「采药」王绩
<br>
<br>　　野情贪药饵，郊居倦蓬荜。青龙护道符，白犬游仙术。
<br>
<br>　　腰镰戊己月，负锸庚辛日。时时断嶂遮，往往孤峰出。
<br>
<br>　　行披葛仙经，坐检神农帙。龟蛇采二苓，赤白寻双术。
<br>
<br>　　地冻根难尽，丛枯苗易失。从容肉作名，薯蓣膏成质。
<br>
<br>　　家丰松叶酒，器贮参花蜜。且复归去来，刀圭辅衰疾。
<br>
<br>　　卷37_11  「在京思故园见乡人问」王绩
<br>
<br>　　旅泊多年岁，老去不知回。忽逢门前客，道发故乡来。
<br>
<br>　　敛眉俱握手，破涕共衔杯。殷勤访朋旧，屈曲问童孩。
<br>
<br>　　衰宗多弟侄，若个赏池台。旧园今在否，新树也应栽。
<br>
<br>　　柳行疏密布，茅斋宽窄裁。经移何处竹，别种几株梅。
<br>
<br>　　渠当无绝水，石计总生苔。院果谁先熟，林花那后开。
<br>
<br>　　羁心只欲问，为报不须猜。行当驱下泽，去剪故园莱。
<br>
<br>　　卷37_12  「春桂问答二首」王绩
<br>
<br>　　问春桂，桃李正芬华。年光随处满，何事独无花。
<br>
<br>　　春桂答，春华讵能久。风霜摇落时，独秀君知不。
<br>
<br>　　卷37_13  「北山」王绩
<br>
<br>　　旧知山里绝氛埃，登高日暮心悠哉。子平一去何时返，
<br>
<br>　　仲叔长游遂不来。幽兰独夜清琴曲，桂树凌云浊酒杯。
<br>
<br>　　槁项同枯木，丹心等死灰。
<br>
<br>　　卷37_14  「野望」王绩
<br>
<br>　　东皋薄暮望，徙倚欲何依。树树皆秋色，山山唯落晖。
<br>
<br>　　牧人驱犊返，猎马带禽归。相顾无相识，长歌怀采薇。
<br>
<br>　　卷37_15  「赠程处士」王绩
<br>
<br>　　百年长扰扰，万事悉悠悠。日光随意落，河水任情流。
<br>
<br>　　礼乐囚姬旦，诗书缚孔丘。不如高枕枕，时取醉消愁。
<br>
<br>　　卷37_16  「九月九日赠崔使君善为」王绩
<br>
<br>　　野人迷节候，端坐隔尘埃。忽见黄花吐，方知素节回。
<br>
<br>　　映岩千段发，临浦万株开。香气徒盈把，无人送酒来。
<br>
<br>　　卷37_17  「独坐」王绩
<br>
<br>　　问君樽酒外，独坐更何须。有客谈名理，无人索地租。
<br>
<br>　　三男婚令族，五女嫁贤夫。百年随分了，未羡陟方壶。
<br>
<br>　　卷37_18  「游仙四首」王绩
<br>
<br>　　暂出东陂路，过访北岩前。蔡经新学道，王烈旧成仙。
<br>
<br>　　驾鹤来无日，乘龙去几年。三山银作地，八洞玉为天。
<br>
<br>　　金精飞欲尽，石髓溜应坚。自悲生世促，无暇待桑田。
<br>
<br>　　上月芝兰径，中岩紫翠房。金壶新练乳，玉釜始煎香。
<br>
<br>　　六局黄公术，三门赤帝方。吹沙聊作鸟，动石试为羊。
<br>
<br>　　缑氏还程促，瀛洲会日长。谁知北岩下，延首咏霓裳。
<br>
<br>　　结衣寻野路，负杖入山门。道士言无宅，仙人更有村。
<br>
<br>　　斜溪横桂渚，小径入桃源。玉床尘稍冷，金炉火尚温。
<br>
<br>　　心疑游北极，望似陟西昆。逆愁归旧里，萧条访子孙。
<br>
<br>　　真经知那是，仙骨定何为。许迈心长切，嵇康命似奇。
<br>
<br>　　桑疏金阙迥，苔重石梁危。照水然犀角，游山费虎皮。
<br>
<br>　　鸭桃闻已种，龙竹未经骑。为向天仙道，栖遑君讵知。
<br>
<br>　　卷37_19  「策杖寻隐士」王绩
<br>
<br>　　策杖寻隐士，行行路渐赊。石梁横涧断，土室映山斜。
<br>
<br>　　孝然纵有舍，威辇遂无家。置酒烧枯叶，披书坐落花。
<br>
<br>　　新垂滋水钓，旧结茂陵D.岁岁长如此，方知轻世华。
<br>
<br>　　卷37_20  「赠学仙者」王绩
<br>
<br>　　采药层城远，寻师海路赊。玉壶横日月，金阙断烟霞。
<br>
<br>　　仙人何处在，道士未还家。谁知彭泽意，更觅步兵那。
<br>
<br>　　春酿煎松叶，秋杯浸菊花。相逢宁可醉，定不学丹砂。
<br>
<br>　　卷37_21  「黄颊山」王绩
<br>
<br>　　别有青溪道，斜亘碧岩隈。崩榛横古蔓，荒石拥寒苔。
<br>
<br>　　野心长寂寞，山径本幽回。步步攀藤上，朝朝负药来。
<br>
<br>　　几看松叶秀，频值菊花开。无人堪作伴，岁晚独悠哉。
<br>
<br>　　卷37_22  「建德破后入长安咏秋蓬示辛学士」王绩
<br>
<br>　　遇坎聊知止，逢风或未归。孤根何处断，轻叶强能飞。
<br>
<br>　　卷37_23  「过酒家五首（一作题酒店壁）」王绩
<br>
<br>　　洛阳无大宅，长安乏主人。黄金销未尽，只为酒家贫。
<br>
<br>　　此日长昏饮，非关养性灵。眼看人尽醉，何忍独为醒。
<br>
<br>　　竹叶连糟翠，蒲萄带曲红。相逢不令尽，别后为谁空。
<br>
<br>　　对酒但知饮，逢人莫强牵。倚炉便得睡，横瓮足堪眠。
<br>
<br>　　有客须教饮，无钱可别沽。来时长道贳，惭愧酒家胡。
<br>
<br>　　卷37_24  「夜还东溪」王绩
<br>
<br>　　石苔应可践，丛枝幸易攀。青溪归路直，乘月夜歌还。
<br>
<br>　　卷37_25  「山中别李处士」王绩
<br>
<br>　　为向东溪道，人来路渐赊。山中春酒熟，何处得停家。
<br>
<br>　　卷37_26  「初春」王绩
<br>
<br>　　春来日渐长，醉客喜年光。稍觉池亭好，偏宜酒瓮香。
<br>
<br>　　卷37_27  「醉后」王绩
<br>
<br>　　阮籍醒时少，陶潜醉日多。百年何足度，乘兴且长歌。
<br>
<br>　　卷37_28  「题酒店壁」王绩
<br>
<br>　　昨夜瓶始尽，今朝瓮即开。梦中占梦罢，还向酒家来。
<br>
<br>　　卷37_29  「戏题卜铺壁」王绩
<br>
<br>　　旦逐刘伶去，宵随毕卓眠。不应长卖卜，须得杖头钱。
<br>
<br>　　卷37_30  「尝春酒」王绩
<br>
<br>　　野觞浮郑酌，山酒漉陶巾。但令千日醉，何惜两三春。
<br>
<br>　　卷37_31  「独酌」王绩
<br>
<br>　　浮生知几日，无状逐空名。不如多酿酒，时向竹林倾。
<br>
<br>　　卷37_32  「秋夜喜遇王处士」王绩
<br>
<br>　　北场芸藿罢，东皋刈黍归。相逢秋月满，更值夜萤飞。
<br>
<br>　　卷37_33  「山夜调琴」王绩
<br>
<br>　　促轸乘明月，抽弦对白云。从来山水韵，不使俗人闻。
<br>
<br>　　卷37_34  「看酿酒」王绩
<br>
<br>　　六月调神曲，正朝汲美泉。从来作春酒，未省不经年。
<br>
<br>　　卷37_35  「食后」王绩
<br>
<br>　　田家无所有，晚食遂为常。菜剪三秋绿，飧炊百日黄。
<br>
<br>　　胡麻山样，楚豆野麋方。始暴松皮脯，新添杜若浆。
<br>
<br>　　葛花消酒毒，萸蒂发羹香。鼓腹聊乘兴，宁知逢世昌。
<br>
<br>　　卷37_36  「过汉故城」王绩
<br>
<br>　　大汉昔未定，强秦犹擅场。中原逐鹿罢，高祖郁龙骧。
<br>
<br>　　经始谋帝坐，兹焉壮未央。规模穷栋宇，表里浚城隍。
<br>
<br>　　群后崇长乐，中朝增建章。钩陈被兰，乐府奏芝房。
<br>
<br>　　翡翠明珠帐，鸳鸯白玉堂。清晨宝鼎食，闲夜郁金香。
<br>
<br>　　天马来东道，佳人倾北方。何其赫隆盛，自谓保灵长。
<br>
<br>　　历数有时尽，哀平嗟不昌。冰坚成巨猾，火德遂颓纲。
<br>
<br>　　奥位匪虚校，贪天竟速亡。魂神吁社稷，豺虎斗岩廊。
<br>
<br>　　金狄移灞岸，铜盘向洛阳。君王无处所，年代几荒凉。
<br>
<br>　　宫阙谁家域，蓁芜I我裳。井田唯有草，海水变为桑。
<br>
<br>　　在昔高门内，于今岐路傍。馀基不可识，古墓列成行。
<br>
<br>　　狐兔惊魍魉，鸱^吓狂。空城寒日晚，平野暮云黄。
<br>
<br>　　烈烈焚青棘，萧萧吹白杨。千秋并万岁，空使咏歌伤。
<br>
<br>　　卷37_37  「益州城西张超亭观妓（一作卢照邻诗，一作王奘）」王绩
<br>
<br>　　落日明歌席，行云逐舞人。江南飞暮雨，梁上下轻尘。
<br>
<br>　　冶服看疑画，妆台望似春。高车勿遽返，长袖欲相亲。
<br>
<br>　　卷37_38  「咏妓（一作王奘）」王绩
<br>
<br>　　妖姬饰靓妆，窈窕出兰房。日照当轩影，风吹满路香。
<br>
<br>　　早时歌扇薄，今日舞衫长。不应令曲误，持此试周郎。
<br>
<br>　　卷37_39  「辛司法宅观妓（一作王奘）」王绩
<br>
<br>　　南国佳人至，北堂罗荐开。长裙随凤管，促柱送鸾杯。
<br>
<br>　　云光身后荡，雪态掌中回。到愁金谷晚，不怪玉山颓。
<br>
<br>　　卷37_40  「咏巫山」王绩
<br>
<br>　　电影江前落，雷声峡外长。霁云无处所，台馆晓苍苍。
<br>
<br>　　卷37_41  「咏怀」王绩
<br>
<br>　　故乡行云是，虚室坐间同。日落西山暮，方知天下空。
<br>
<br>　　卷37_42  「句」王绩
<br>
<br>　　琴曲唯留古，书多半是经。（见《周氏涉笔》）
<br>
<br>　　横裁桑节杖，直剪竹皮巾。鹤警琴亭夜，莺啼酒瓮春。
<br>
<br>　　颜回唯乐道，原宪岂伤贫。（被召谢病，见《西清诗话》）
<br>
<br>　　寄身千载下，聊游万物初。欲令无作有，翻觉实成虚。
<br>
<br>　　（《独坐》）
<br>
<br>　　双关防易断，只眼畏难全。鱼鳞张九拒，鹤翅拥三边。
<br>
<br>　　（《围棋长篇》。见《韵语阳秋》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
