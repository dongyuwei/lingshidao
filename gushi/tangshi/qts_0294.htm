<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百九十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百九十四
<br>
<br>　　卷294_1  「扬州选蒙相公赏判雪后呈上」崔峒
<br>
<br>　　自得山公许，休耕海上田。惭看长史传，欲弃钓鱼船。
<br>
<br>　　穷巷殷忧日，芜城雨雪天。此时瞻相府，心事比旌悬。
<br>
<br>　　卷294_2  「客舍书情寄赵中丞」崔峒
<br>
<br>　　东楚复西秦，浮云类此身。关山劳策蹇，僮仆惯投人。
<br>
<br>　　孤客来千里，全家托四邻。生涯难自料，中夜问情亲。
<br>
<br>　　卷294_3  「客舍有怀因呈诸在事」崔峒
<br>
<br>　　读书常苦节，待诏岂辞贫。暮雪犹驱马，晡餐又寄人。
<br>
<br>　　愁来占吉梦，老去惜良辰。延首平津阁，家山日已春。
<br>
<br>　　卷294_4  「书怀寄杨郭李王判官」崔峒
<br>
<br>　　惯作云林客，因成懒漫人。吏欺从政拙，妻笑理家贫。
<br>
<br>　　李郭应时望，王杨入幕频。从容丞相阁，知忆故园春。
<br>
<br>　　卷294_5  「奉和给事寓直」崔峒
<br>
<br>　　桂枝家共折，鸡树代相传。忝向鸾台下，仍看雁影连。
<br>
<br>　　夜闲方步月，漏尽欲朝天。知去丹墀近，明王许荐贤。
<br>
<br>　　卷294_6  「初入集贤院赠李献仁（曾于常山联官）」崔峒
<br>
<br>　　燕代官初罢，江湖路便分。九迁从命薄，四十幸人闻。
<br>
<br>　　迹愧趋丹禁，身曾系白云。何由返沧海，昨日谒明君。
<br>
<br>　　卷294_7  「酬李补阙雨中寄赠」崔峒
<br>
<br>　　十年随马宿，几度受人恩。白发还乡井，微官有子孙。
<br>
<br>　　竹窗寒雨滴，苦砌夜虫喧。独愧东垣友，新诗慰旅魂。
<br>
<br>　　卷294_8  「初除拾遗酬丘二十二见寄（一作初拜命酬丘丹见赠）」崔峒
<br>
<br>　　江海久垂纶，朝衣忽挂身。丹墀初谒帝，白发免羞人。
<br>
<br>　　才愧文章士，名当谏诤臣。空馀荐贤分，不敢负交亲。
<br>
<br>　　卷294_9  「刘展下判官相招以诗答之」崔峒
<br>
<br>　　国有非常宠，家承异姓勋。背恩惭皎日，不义若浮云。
<br>
<br>　　但使忠贞在，甘从玉石焚。窜身如有地，梦寐见明君。
<br>
<br>　　卷294_10  「送侯山人赴会稽」崔峒
<br>
<br>　　仙客辞萝月，东来就一官。且归沧海住，犹向白云看。
<br>
<br>　　猿叫江天暮，虫声野浦寒。时游镜湖里，为我把鱼竿。
<br>
<br>　　卷294_11  「宿禅智寺上方演大师院」崔峒
<br>
<br>　　石林高几许，金刹在中峰。白日空山梵，清霜后夜钟。
<br>
<br>　　竹窗回翠壁，苔径入寒松。幸接无生法，疑心怯所从。
<br>
<br>　　卷294_12  「题空山人石室」崔峒
<br>
<br>　　早晚悟无生，头陀不到城。云山知夏腊，猿鸟见修行。
<br>
<br>　　地僻无溪路，人寻逐水声。年年深谷里，谁识远公名。
<br>
<br>　　卷294_13  「登蒋山开善寺（一作李嘉v诗）」崔峒
<br>
<br>　　山殿秋云里，香烟出翠微。客寻朝磬至，僧背夕阳归。
<br>
<br>　　下界千门见，前朝万事非。看心兼送目，葭I暮依依。
<br>
<br>　　卷294_14  「题崇福寺禅院」崔峒
<br>
<br>　　僧家竟何事，扫地与焚香。清磬度山翠，闲云来竹房。
<br>
<br>　　身心尘外远，岁月坐中长。向晚禅堂掩，无人空夕阳。
<br>
<br>　　卷294_15  「秋晚送丹徒许明府赴上国，因寄江南故人」崔峒
<br>
<br>　　秋暮之彭泽，篱花远近逢。君书前日至，别后此时重。
<br>
<br>　　寒夜江边月，晴天海上峰。还知南地客，招引住新丰。
<br>
<br>　　卷294_16  「送薛仲方归扬州」崔峒
<br>
<br>　　佳句应无敌，贞心不有猜。惭为丈人行，怯见后生才。
<br>
<br>　　泛舸贪斜月，浮桡值早梅。绿杨新过雨，芳草待君来。
<br>
<br>　　卷294_17  「送韦员外还京」崔峒
<br>
<br>　　十年离乱后，此去若为情。春晚香山绿，人稀豫水清。
<br>
<br>　　野陂看独树，关路逐残莺。前殿朝明主，应怜白发生。
<br>
<br>　　卷294_18  「润州送友人」崔峒
<br>
<br>　　见君还此地，洒泪向江边。国士劳相问，家书无处传。
<br>
<br>　　荒城胡马迹，塞木戍人烟。一路堪愁思，孤舟何渺然。
<br>
<br>　　卷294_19  「送张芬东归」崔峒
<br>
<br>　　喧喧五衢上，鞍马自驱驰。落日临阡陌，贫交欲别离。
<br>
<br>　　早知时事异，堪与世人随。握手将何赠，君心我独知。
<br>
<br>　　卷294_20  「送苏修游上饶」崔峒
<br>
<br>　　爱尔无羁束，云山恣意过。一身随远岫，孤棹任轻波。
<br>
<br>　　世事关情少，渔家寄宿多。芦花浅淡处，江月奈人何。
<br>
<br>　　卷294_21  「送陆明府之盱眙」崔峒
<br>
<br>　　陶令之官去，穷愁惨别魂。白烟横海戍，红叶下淮村。
<br>
<br>　　澹浪摇山郭，平芜到县门。政成堪吏隐，免负府公恩。
<br>
<br>　　卷294_22  「江南回逢赵曜，因送任十一赴交城主簿」崔峒
<br>
<br>　　江上长相忆，因高北望看。不知携老幼，何处度艰难。
<br>
<br>　　屈指同人尽，伤心故里残。遥怜驱匹马，白首到微官。
<br>
<br>　　卷294_23  「送薛良史往越州谒从叔」崔峒
<br>
<br>　　辞家年已久，与子分偏深。易得相思泪，难为欲别心。
<br>
<br>　　孤云随浦口，几日到山阴。遥想兰亭下，清风满竹林。
<br>
<br>　　卷294_24  「送丘二十二之苏州」崔峒
<br>
<br>　　积水与寒烟，嘉禾路几千。孤猿啼海岛，群雁起湖田。
<br>
<br>　　曾见长洲苑，尝闻大雅篇。却将封事去，知尔爱闲眠。
<br>
<br>　　卷294_25  「登润州芙蓉楼」崔峒
<br>
<br>　　上古人何在，东流水不归。往来潮有信，朝暮事成非。
<br>
<br>　　烟树临沙静，云帆入海稀。郡楼多逸兴，良牧谢玄晖。
<br>
<br>　　卷294_26  「江上书怀」崔峒
<br>
<br>　　骨肉天涯别，江山日落时。泪流襟上血，发变镜中丝。
<br>
<br>　　胡越书难到，存亡梦岂知。登高回首罢，形影自相随。
<br>
<br>　　卷294_27  「春日忆姚氏外甥」崔峒
<br>
<br>　　离乱人相失，春秋雁自飞。只缘行路远，未必寄书稀。
<br>
<br>　　二月花无数，频年意有违。落晖看过后，独坐泪沾衣。
<br>
<br>　　卷294_28  「送真上人还兰若」崔峒
<br>
<br>　　得道云林久，年深暂一归。出山逢世乱，乞食觉人稀。
<br>
<br>　　半偈初传法，中峰又掩扉。爱憎应不染，尘俗自依依。
<br>
<br>　　卷294_29  「润州送师弟自江夏往台州」崔峒
<br>
<br>　　远客乘流去，孤帆向夜开。春风江上使，前日汉阳来。
<br>
<br>　　别路犹千里，离心重一杯。剡溪木未落，羡尔过天台。
<br>
<br>　　卷294_30  「送李道士归山」崔峒
<br>
<br>　　秋城临古路，城上望君还。旷野入寒草，独行随远山。
<br>
<br>　　授人鸿宝内，将犬白云间。早晚烧丹罢，遥知冰雪寒。
<br>
<br>　　卷294_31  「宿江西窦主簿厅（与此公亡兄联官）」崔峒
<br>
<br>　　广庭方缓步，星汉话中移。月满关山道，乌啼霜树枝。
<br>
<br>　　时艰难会合，年长重亲知。前事成金石，凄然泪欲垂。
<br>
<br>　　卷294_32  「喜逢妻弟郑损因送入京」崔峒
<br>
<br>　　乱后自江城，相逢喜复惊。为经多载别，欲问小时名。
<br>
<br>　　对酒悲前事，论文畏后生。遥知盈卷轴，纸贵在江城。
<br>
<br>　　卷294_33  「咏门下画小松上元王杜三相公（一作钱起诗）」崔峒
<br>
<br>　　昔闻生涧底，今见起毫端。众草此时没，何人知岁寒。
<br>
<br>　　岂能裨栋宇，且贵出门阑。只在丹青意，凌云也不难。
<br>
<br>　　卷294_34  「寄上礼部李侍郎」崔峒
<br>
<br>　　吴楚相逢处，江湖共泛时。任风舟去远，待月酒行迟。
<br>
<br>　　白发常同叹，青云本要期。贵来君却少，秋至老偏悲。
<br>
<br>　　玉佩明朝盛，苍苔陋巷滋。追寻恨无路，唯有梦相思。
<br>
<br>　　卷294_35  「书情寄上苏州韦使君兼呈吴县李明府」崔峒
<br>
<br>　　数年湖上谢浮名，竹杖纱巾遂性情。云外有时逢寺宿，
<br>
<br>　　日西无事傍江行。陶潜县里看花发，庾亮楼中对月明。
<br>
<br>　　谁念献书来万里，君王深在九重城。
<br>
<br>　　卷294_36  「题桐庐李明府官舍（一作赠同官李明府）」崔峒
<br>
<br>　　讼堂寂寂对烟霞，五柳门前聚晓鸦。流水声中视公事，
<br>
<br>　　寒山影里见人家。观风竞美新为政，计日还知旧触邪。
<br>
<br>　　可惜陶潜无限酒，不逢篱菊正开花。
<br>
<br>　　卷294_37  「赠窦十九（时公车待诏长安）」崔峒
<br>
<br>　　灵台暮宿意多违，木落花开羡客归。江海几时传锦字，
<br>
<br>　　风尘不觉化缁衣。山阳会里同人少，灞曲农时故老稀。
<br>
<br>　　幸得汉皇容直谏，怜君未遇觉人非。
<br>
<br>　　卷294_38  「虔州见郑表新诗因以寄赠」崔峒
<br>
<br>　　梅花岭里见新诗，感激情深过楚词。平子四愁今莫比，
<br>
<br>　　休文八咏自同时。萍乡露冕真堪惜，凤沼鸣珂已讶迟。
<br>
<br>　　才子风流定难见，湖南春草但相思。
<br>
<br>　　卷294_39  「赠元秘书」崔峒
<br>
<br>　　旧书稍稍出风尘，孤客逢秋感此身。秦地谬为门下客，
<br>
<br>　　淮阴徒笑市中人。也闻阮籍寻常醉，见说陈平不久贫。
<br>
<br>　　幸有故人茅屋在，更将心事问情亲。
<br>
<br>　　卷294_40  「送韦八少府判官归东京」崔峒
<br>
<br>　　玄成世业紫真官，文似相如貌胜潘。鸿雁南飞人独去，
<br>
<br>　　云山一别岁将阑。清淮水急桑林晚，古驿霜多柿叶寒。
<br>
<br>　　琼树相思何日见，银钩数字莫为难。
<br>
<br>　　卷294_41  「送冯八将军奏事毕归滑台幕府」崔峒
<br>
<br>　　王门别后到沧洲，帝里相逢俱白头。自叹马卿常带疾，
<br>
<br>　　还嗟李广不封侯。棠梨宫里瞻龙衮，细柳营中著虎裘。
<br>
<br>　　想到滑台桑叶落，黄河东注杏园秋。
<br>
<br>　　卷294_42  「送王侍御佐婺州（作郎士元：盖少府新除江南尉问风俗）」崔峒
<br>
<br>　　闻君作尉向江潭。吴越风烟到自谙。客路寻常经竹径，
<br>
<br>　　人家大底傍山岚。缘溪花木偏宜远，避地衣冠尽向南。
<br>
<br>　　惟有夜猿啼海树，思乡望北意难堪。
<br>
<br>　　卷294_43  「越中送王使君赴江华」崔峒
<br>
<br>　　皂盖春风自越溪，独寻芳树桂阳西。远水浮云随马去，
<br>
<br>　　空山弱筱向云低。遥知异政荆门北，旧许新诗康乐齐。
<br>
<br>　　万里相思在何处，九疑残雪白猿啼。
<br>
<br>　　卷294_44  「送皇甫冉往白田」崔峒
<br>
<br>　　江边尽日雉鸣飞，君向白田何日归。楚地蒹葭连海迥，
<br>
<br>　　隋朝杨柳映堤稀。津楼故市无行客，山馆空庭闭落晖。
<br>
<br>　　试问疲人与征战，使君双泪定沾衣。
<br>
<br>　　卷294_45  「题兰若」崔峒
<br>
<br>　　绝顶茅庵老此生，寒云孤木独经行。
<br>
<br>　　世人那得知幽径，遥向青峰礼磬声。
<br>
<br>　　卷294_46  「送贺兰广赴选」崔峒
<br>
<br>　　而今用武尔攻文，流辈干时独卧云。
<br>
<br>　　白发青袍趋会府，定应衡镜却惭君。
<br>
<br>　　卷294_47  「清江曲内一绝（折腰体）」崔峒
<br>
<br>　　八月长江去浪平，片帆一道带风轻。
<br>
<br>　　极目不分天水色，南山南是岳阳城。
<br>
<br>　　卷294_48  「武康郭外望许纬先生山居」崔峒
<br>
<br>　　湖上千峰带落晖，白云开处见柴扉。
<br>
<br>　　松门一径仍生草，应是仙人向郭稀。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
