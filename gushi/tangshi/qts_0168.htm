<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百六十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百六十八
<br>
<br>　　卷168_1  「赠孟浩然」李白
<br>
<br>　　吾爱孟夫子，风流天下闻。红颜弃轩冕，白首卧松云。
<br>
<br>　　醉月频中圣，迷花不事君。高山安可仰，徒此揖清芬。
<br>
<br>　　卷168_2  「赠从兄襄阳少府皓」李白
<br>
<br>　　结发未识事，所交尽豪雄。却秦不受赏，击晋宁为功。
<br>
<br>　　小节岂足言，退耕舂陵东。归来无产业，生事如转蓬。
<br>
<br>　　一朝乌裘敝，百镒黄金空。弹剑徒激昂，出门悲路穷。
<br>
<br>　　吾兄青云士，然诺闻诸公。所以陈片言，片言贵情通。
<br>
<br>　　棣华倘不接，甘与秋草同。
<br>
<br>　　卷168_3  「淮海对雪赠傅霭（一作淮南对雪赠孟浩然）」李白
<br>
<br>　　朔雪落吴天，从风渡溟渤。海树成阳春，江沙浩明月。
<br>
<br>　　兴从剡溪起，思绕梁园发。寄君郢中歌，曲罢心断绝。
<br>
<br>　　卷168_4  「赠徐安宜」李白
<br>
<br>　　白田见楚老，歌咏徐安宜。制锦不择地，操刀良在兹。
<br>
<br>　　清风动百里，惠化闻京师。浮人若云归，耕种满郊岐。
<br>
<br>　　川光净麦陇，日色明桑枝。讼息但长啸，宾来或解颐。
<br>
<br>　　青橙拂户牖，白水流园池。游子滞安邑，怀恩未忍辞。
<br>
<br>　　翳君树桃李，岁晚托深期。
<br>
<br>　　卷168_5  「赠任城卢主簿」李白
<br>
<br>　　海鸟知天风，窜身鲁门东。临觞不能饮，矫翼思凌空。
<br>
<br>　　钟鼓不为乐，烟霜谁与同。归飞未忍去，流泪谢鸳鸿。
<br>
<br>　　卷168_6  「早秋赠裴十七仲堪」李白
<br>
<br>　　远海动风色，吹愁落天涯。南星变大火，热气馀丹霞。
<br>
<br>　　光景不可回，六龙转天车。荆人泣美玉，鲁叟悲匏瓜。
<br>
<br>　　功业若梦里，抚琴发长嗟。裴生信英迈，屈起多才华。
<br>
<br>　　历抵海岱豪，结交鲁朱家。复携两少女，艳色惊荷葩。
<br>
<br>　　双歌入青云，但惜白日斜。穷溟出宝贝，大泽饶龙蛇。
<br>
<br>　　明主倘见收，烟霞路非赊。时命若不会，归应炼丹砂。
<br>
<br>　　卷168_7  「赠范金卿二首」李白
<br>
<br>　　君子枉清盼，不知东走迷。离家来几月，络纬鸣中闺。
<br>
<br>　　桃李君不言，攀花愿成蹊。那能吐芳信，惠好相招携。
<br>
<br>　　我有结绿珍，久藏浊水泥。时人弃此物，乃与燕珉齐。
<br>
<br>　　摭拭欲赠之，申眉路无梯。辽东惭白豕，楚客羞山鸡。
<br>
<br>　　徒有献芹心，终流泣玉啼。只应自索漠，留舌示山妻。
<br>
<br>　　范宰不买名，弦歌对前楹。为邦默自化，日觉冰壶清。
<br>
<br>　　百里鸡犬静，千庐机杼鸣。浮人少荡析，爱客多逢迎。
<br>
<br>　　游子睹嘉政，因之听颂声。
<br>
<br>　　卷168_8  「赠瑕丘王少府」李白
<br>
<br>　　皎皎鸾凤姿，飘飘神仙气。梅生亦何事，来作南昌尉。
<br>
<br>　　清风佐鸣琴，寂寞道为贵。一见过所闻，操持难与群。
<br>
<br>　　毫挥鲁邑讼，目送瀛洲云。我隐屠钓下，尔当玉石分。
<br>
<br>　　无由接高论，空此仰清芬。
<br>
<br>　　卷168_9  「东鲁见狄博通」李白
<br>
<br>　　去年别我向何处，有人传道游江东。
<br>
<br>　　谓言挂席度沧海，却来应是无长风。
<br>
<br>　　卷168_10  「见京兆韦参军量移东阳二首」李白
<br>
<br>　　潮水还归海，流人却到吴。相逢问愁苦，泪尽日南珠。
<br>
<br>　　闻说金华渡，东连五百滩。全胜若耶好，莫道此行难。
<br>
<br>　　猿啸千溪合，松风五月寒。他年一携手，摇艇入新安。
<br>
<br>　　卷168_11  「赠丹阳横山周处士惟长」李白
<br>
<br>　　周子横山隐，开门临城隅。连峰入户牖，胜概凌方壶。
<br>
<br>　　时作白词，放歌丹阳湖。水色傲溟渤，川光秀菰蒲。
<br>
<br>　　当其得意时，心与天壤俱。闲云随舒卷，安识身有无。
<br>
<br>　　抱石耻献玉，沉泉笑探珠。羽化如可作，相携上清都。
<br>
<br>　　卷168_12  「玉真公主别馆苦雨，赠卫尉张卿二首」李白
<br>
<br>　　秋坐金张馆，繁阴昼不开。空烟迷雨色，萧飒望中来。
<br>
<br>　　翳翳昏垫苦，沉沉忧恨催。清秋何以慰，白酒盈吾杯。
<br>
<br>　　吟咏思管乐，此人已成灰。独酌聊自勉，谁贵经纶才。
<br>
<br>　　弹剑谢公子，无鱼良可哀。
<br>
<br>　　苦雨思白日，浮云何由卷。稷契和天人，阴阳乃骄蹇。
<br>
<br>　　秋霖剧倒井，昏雾横绝t.欲往咫尺途，遂成山川限。
<br>
<br>　　奔溜闻，浩浩惊波转。泥沙塞中途，牛马不可辨。
<br>
<br>　　饥从漂母食，闲缀羽陵简。园家逢秋蔬，藜藿不满眼。
<br>
<br>　　]蛸结思幽，蟋蟀伤褊浅。厨灶无青烟，刀机生绿藓。
<br>
<br>　　投箸解ht，换酒醉北堂。丹徒布衣者，慷慨未可量。
<br>
<br>　　何时黄金盘，一斛荐槟榔。功成拂衣去，摇曳沧洲傍。
<br>
<br>　　卷168_13  「赠韦秘书子春二首」李白
<br>
<br>　　谷口郑子真，躬耕在岩石。高名动京师，天下皆籍籍。
<br>
<br>　　斯人竟不起，云卧从所适。苟无济代心，独善亦何益。
<br>
<br>　　惟君家世者，偃息逢休明。谈天信浩荡，说剑纷纵横。
<br>
<br>　　谢公不徒然，起来为苍生。秘书何寂寂，无乃羁豪英。
<br>
<br>　　且复归碧山，安能恋金阙。旧宅樵渔地，蓬蒿已应没。
<br>
<br>　　却顾女几峰，胡颜见云月。
<br>
<br>　　徒为风尘苦，一官已白须。气同万里合，访我来琼都。
<br>
<br>　　披云睹青天，扪虱话良图。留侯将绮里，出处未云殊。
<br>
<br>　　终与安社稷，功成去五湖。
<br>
<br>　　卷168_14  「赠韦侍御黄裳二首」李白
<br>
<br>　　太华生长松，亭亭凌霜雪。天与百尺高，岂为微飙折。
<br>
<br>　　桃李卖阳艳，路人行且迷。春光扫地尽，碧叶成黄泥。
<br>
<br>　　愿君学长松，慎勿作桃李。受屈不改心，然后知君子。
<br>
<br>　　见君乘骢马，知上太山道。此地果摧轮，全身以为宝。
<br>
<br>　　我如丰年玉，弃置秋田草。但勖冰壶心，无为叹衰老。
<br>
<br>　　卷168_15  「赠薛校书」李白
<br>
<br>　　我有吴越曲，无人知此音。姑苏成蔓草，麋鹿空悲吟。
<br>
<br>　　未夸观涛作，空郁钓鳌心。举手谢东海，虚行归故林。
<br>
<br>　　卷168_16  「赠何七判官昌浩」李白
<br>
<br>　　有时忽惆怅，匡坐至夜分。平明空啸咤，思欲解世纷。
<br>
<br>　　心随长风去，吹散万里云。羞作济南生，九十诵古文。
<br>
<br>　　不然拂剑起，沙漠收奇勋。老死阡陌间，何因扬清芬。
<br>
<br>　　夫子今管乐，英才冠三军。终与同出处，岂将沮溺群。
<br>
<br>　　卷168_17  「读诸葛武侯传，书怀赠长安崔少府叔封昆季」李白
<br>
<br>　　汉道昔云季，群雄方战争。霸图各未立，割据资豪英。
<br>
<br>　　赤伏起颓运，卧龙得孔明。当其南阳时，陇亩躬自耕。
<br>
<br>　　鱼水三顾合，风云四海生。武侯立岷蜀，壮志吞咸京。
<br>
<br>　　何人先见许，但有崔州平。余亦草间人，颇怀拯物情。
<br>
<br>　　晚途值子玉，华发同衰荣。托意在经济，结交为弟兄。
<br>
<br>　　毋令管与鲍，千载独知名。
<br>
<br>　　卷168_18  「赠郭将军」李白
<br>
<br>　　将军少年出武威，入掌银台护紫微。平明拂剑朝天去，
<br>
<br>　　薄暮垂鞭醉酒归。爱子临风吹玉笛，美人向月舞罗衣。
<br>
<br>　　畴昔雄豪如梦里，相逢且欲醉春晖。
<br>
<br>　　卷168_19  「驾去温泉后赠杨山人」李白
<br>
<br>　　少年落魄楚汉间，风尘萧瑟多苦颜。自言管葛竟谁许，
<br>
<br>　　长吁莫错还闭关。一朝君王垂拂拭，剖心输丹雪胸臆，
<br>
<br>　　忽蒙白日回景光，直上青云生羽翼，幸陪鸾辇出鸿都，
<br>
<br>　　身骑飞龙天马驹。王公大人借颜色，金璋紫绶来相趋。
<br>
<br>　　当时结交何纷纷，片言道合惟有君。待吾尽节报明主，
<br>
<br>　　然后相携卧白云。
<br>
<br>　　卷168_20  「温泉侍从归逢故人」李白
<br>
<br>　　汉帝长杨苑，夸胡羽猎归。子云叨侍从，献赋有光辉。
<br>
<br>　　激赏摇天笔，承恩赐御衣。逢君奏明主，他日共翻飞。
<br>
<br>　　卷168_21  「赠裴十四」李白
<br>
<br>　　朝见裴叔则，朗如行玉山，黄河落天走东海，
<br>
<br>　　万里写入胸怀间。身骑白鼋不敢度，金高南山买君顾。
<br>
<br>　　裴回六合无相知，飘若浮云且西去。
<br>
<br>　　卷168_22  「赠崔侍郎」李白
<br>
<br>　　黄河二尺鲤，本在孟津居。点额不成龙，归来伴凡鱼。
<br>
<br>　　故人东海客，一见借吹嘘。风涛倘相见，更欲凌昆墟。
<br>
<br>　　卷168_23  「述德兼陈情上哥舒大夫」李白
<br>
<br>　　天为国家孕英才，森森矛戟拥灵台。浩荡深谋喷江海，
<br>
<br>　　纵横逸气走风雷。丈夫立身有如此，一呼三军皆披靡。
<br>
<br>　　卫青谩作大将军，白起真成一竖子。
<br>
<br>　　卷168_24  「雪谗诗赠友人」李白
<br>
<br>　　嗟予沉迷，猖獗已久。五十知非，古人尝有。立言补过，
<br>
<br>　　庶存不朽。包荒匿瑕，蓄此顽丑。月出致讥，贻愧皓首。
<br>
<br>　　感悟遂晚，事往日迁。白璧何辜，青蝇屡前。群轻折轴，
<br>
<br>　　下沉黄泉。众毛飞骨，上凌青天。萋斐暗成，贝锦粲然。
<br>
<br>　　泥沙聚埃，珠玉不鲜。洪焰烁山，发自纤烟。苍波荡日，
<br>
<br>　　起于微涓。交乱四国，播于八埏。拾尘掇蜂，疑圣猜贤。
<br>
<br>　　哀哉悲夫，谁察予之贞坚。彼妇人之猖狂，
<br>
<br>　　不如鹊之强强。彼妇人之淫昏，不如鹑之奔奔。
<br>
<br>　　坦荡君子，无悦簧言。擢发续罪，罪乃孔多。倾海流恶，
<br>
<br>　　恶无以过。人生实难，逢此织罗。积毁销金，沉忧作歌。
<br>
<br>　　天未丧文，其如余何。妲己灭纣，褒女惑周。天维荡覆，
<br>
<br>　　职此之由。汉祖吕氏，食其在傍。秦皇太后，币嘁荒。
<br>
<br>　　EX作昏，遂掩太阳。万乘尚尔，匹夫何伤。辞殚意穷，
<br>
<br>　　心切理直。如或妄谈，昊天是殛。子野善听，离娄至明。
<br>
<br>　　神靡遁响，鬼无逃形。不我遐弃，庶昭忠诚。
<br>
<br>　　卷168_25  「赠参寥子」李白
<br>
<br>　　白鹤飞天书，南荆访高士。五云在岘山，果得参寥子。
<br>
<br>　　肮脏辞故园，昂藏入君门。天子分玉帛，百官接话言。
<br>
<br>　　毫墨时洒落，探玄有奇作。著论穷天人，千春秘麟阁。
<br>
<br>　　长揖不受官，拂衣归林峦。余亦去金马，藤萝同所欢。
<br>
<br>　　相思在何处，桂树青云端。
<br>
<br>　　卷168_26  「赠饶阳张司户燧」李白
<br>
<br>　　朝饮苍梧泉，夕栖碧海烟。宁知鸾凤意，远托椅桐前。
<br>
<br>　　慕蔺岂曩古，攀嵇是当年。愧非黄石老，安识子房贤。
<br>
<br>　　功业嗟落日，容华弃徂川。一语已道意，三山期著鞭。
<br>
<br>　　蹉跎人间世，寥落壶中天。独见游物祖，探元穷化先。
<br>
<br>　　何当共携手，相与排冥筌。
<br>
<br>　　卷168_27  「赠清漳明府侄聿」李白
<br>
<br>　　我李百万叶，柯条布中州。天开青云器，日为苍生忧。
<br>
<br>　　小邑且割鸡，大刀伫烹牛。雷声动四境，惠与清漳流。
<br>
<br>　　弦歌咏唐尧，脱落隐簪组。心和得天真，风俗犹太古。
<br>
<br>　　牛羊散阡陌，夜寝不扃户。问此何以然，贤人宰吾土。
<br>
<br>　　举邑树桃李，垂阴亦流芬。河堤绕绿水，桑柘连青云。
<br>
<br>　　赵女不冶容，提笼昼成群。缲丝鸣机杼，百里声相闻。
<br>
<br>　　讼息鸟下阶，高卧披道帙。蒲鞭挂檐枝，示耻无扑x.
<br>
<br>　　琴清月当户，人寂风入室。长啸一无言，陶然上皇逸。
<br>
<br>　　白玉壶冰水，壶中见底清。清光洞毫发，皎洁照群情。
<br>
<br>　　赵北美佳政，燕南播高名。过客览行谣，因之诵德声。
<br>
<br>　　卷168_28  「赠临诚亓铕┑埽ㄊ北凰贤９伲」李白
<br>
<br>　　陶令去彭泽，茫然太古心。大音自成曲，但奏无弦琴。
<br>
<br>　　钓水路非远，连鳌意何深。终期龙伯国，与尔相招寻。
<br>
<br>　　卷168_29  「赠郭季鹰」李白
<br>
<br>　　河东郭有道，于世若浮云。盛德无我位，清光独映君。
<br>
<br>　　耻将鸡并食，长与凤为群。一击九千仞，相期凌紫氛。
<br>
<br>　　卷168_30  「邺中赠王大（一作邺中王大劝入高凤石门山幽居）」李白
<br>
<br>　　一身竟无托，远与孤蓬征。千里失所依，复将落叶并。
<br>
<br>　　中途偶良朋，问我将何行。欲献济时策，此心谁见明。
<br>
<br>　　君王制六合，海塞无交兵。壮士伏草间，沉忧乱纵横。
<br>
<br>　　飘飘不得意，昨发南都城。紫燕枥下嘶，青萍匣中鸣。
<br>
<br>　　投躯寄天下，长啸寻豪英。耻学琅琊人，龙蟠事躬耕。
<br>
<br>　　富贵吾自取，建功及春荣。我愿执尔手，尔方达我情。
<br>
<br>　　相知同一己，岂惟弟与兄。抱子弄白云，琴歌发清声。
<br>
<br>　　临别意难尽，各希存令名。
<br>
<br>　　卷168_31  「赠华州王司士」李白
<br>
<br>　　淮水不绝涛澜高，盛德未泯生英髦。
<br>
<br>　　知君先负庙堂器，今日还须赠宝刀。
<br>
<br>　　卷168_32  「赠卢征君昆弟」李白
<br>
<br>　　明主访贤逸，云泉今已空。二卢竟不起，万乘高其风。
<br>
<br>　　河上喜相得，壶中趣每同。沧州即此地，观化游无穷。
<br>
<br>　　水落海上清，鳌背睹方蓬。与君弄倒景，携手凌星虹。
<br>
<br>　　卷168_33  「赠新平少年」李白
<br>
<br>　　韩信在淮阴，少年相欺凌。屈体若无骨，壮心有所凭。
<br>
<br>　　一遭龙颜君，啸咤从此兴。千金答漂母，万古共嗟称。
<br>
<br>　　而我竟何为，寒苦坐相仍。长风入短袂，两手如怀冰。
<br>
<br>　　故友不相恤，新交宁见矜。摧残槛中虎，羁绁鞲上鹰。
<br>
<br>　　何时腾风云，搏击申所能。
<br>
<br>　　卷168_34  「赠崔侍郎」李白
<br>
<br>　　长剑一杯酒，男儿方寸心。洛阳因剧孟，托宿话胸襟。
<br>
<br>　　但仰山岳秀，不知江海深。长安复携手，再顾重千金。
<br>
<br>　　君乃轩佐，予叨翰墨林。高风摧秀木，虚弹落惊禽。
<br>
<br>　　不取回舟兴，而来命驾寻。扶摇应借力，桃李愿成阴。
<br>
<br>　　笑吐张仪舌，愁为庄舄吟。谁怜明月夜，肠断听秋砧。
<br>
<br>　　卷168_35  「走笔赠独孤驸马」李白
<br>
<br>　　都尉朝天跃马归，香风吹人花乱飞。银鞍紫照云日，
<br>
<br>　　左顾右盼生光辉。是时仆在金门里，待诏公车谒天子。
<br>
<br>　　长揖蒙垂国士恩，壮心剖出酬知己。一别蹉跎朝市间，
<br>
<br>　　青云之交不可攀。倘其公子重回顾，何必侯嬴长抱关。
<br>
<br>　　卷168_36  「赠嵩山焦炼师」李白
<br>
<br>　　二室凌青天，三花含紫烟。中有蓬海客，宛疑麻姑仙。
<br>
<br>　　道在喧莫染，迹高想已绵。时餐金鹅蕊，屡读青苔篇。
<br>
<br>　　八极恣游憩，九垓长周旋。下瓢酌颍水，舞鹤来伊川。
<br>
<br>　　还归空山上，独拂秋霞眠。萝月挂朝镜，松风鸣夜弦。
<br>
<br>　　潜光隐嵩岳，炼魄栖云幄。霓裳何飘u，凤吹转绵邈。
<br>
<br>　　愿同西王母，下顾东方朔。紫书倘可传，铭骨誓相学。
<br>
<br>　　卷168_37  「口号赠征君鸿（此公时被征）」李白
<br>
<br>　　陶令辞彭泽，梁鸿入会稽。我寻高士传，君与古人齐。
<br>
<br>　　云卧留丹壑，天书降紫泥。不知杨伯起，早晚向关西。
<br>
<br>　　卷168_38  「上李邕（此首萧士S云是伪作）」李白
<br>
<br>　　大鹏一日同风起，抟摇直上九万里。假令风歇时下来，
<br>
<br>　　犹能簸却沧溟水。世人见我恒殊调，闻余大言皆冷笑。
<br>
<br>　　宣父犹能畏后生，丈夫未可轻年少。
<br>
<br>　　卷168_39  「赠张公洲革处士」李白
<br>
<br>　　列子居郑圃，不将众庶分。革侯遁南浦，常恐楚人闻。
<br>
<br>　　抱瓮灌秋蔬，心闲游天云。每将瓜田叟，耕种汉水濉
<br>
<br>　　时登张公洲，入兽不乱群。井无桔槔事，门绝刺绣文。
<br>
<br>　　长揖二千石，远辞百里君。斯为真隐者，吾党慕清芬。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
