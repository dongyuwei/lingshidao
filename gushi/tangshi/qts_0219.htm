<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百一十九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百一十九
<br>
<br>　　卷219_1  「石笋行」杜甫
<br>
<br>　　君不见益州城西门，陌上石笋双高蹲。古来相传是海眼，
<br>
<br>　　苔藓蚀尽波涛痕。雨多往往得瑟瑟，此事恍惚难明论。
<br>
<br>　　恐是昔时卿相墓，立石为表今仍存。惜哉俗态好蒙蔽，
<br>
<br>　　亦如小臣媚至尊。政化错迕失大体，坐看倾危受厚恩。
<br>
<br>　　嗟尔石笋擅虚名，后来未识犹骏奔。安得壮士掷天外，
<br>
<br>　　使人不疑见本根。
<br>
<br>　　卷219_2  「石犀行」杜甫
<br>
<br>　　君不见秦时蜀太守，刻石立作三犀牛。自古虽有厌胜法，
<br>
<br>　　天生江水向东流。蜀人矜夸一千载，泛溢不近张仪楼。
<br>
<br>　　今年灌口损户口，此事或恐为神羞。终藉堤防出众力，
<br>
<br>　　高拥木石当清秋。先王作法皆正道，鬼怪何得参人谋。
<br>
<br>　　嗟尔三犀不经济，缺讹只与长川逝。但见元气常调和，
<br>
<br>　　自免洪涛恣凋瘵。安得壮士提天纲，再平水土犀奔茫。
<br>
<br>　　卷219_3  「杜鹃行」杜甫
<br>
<br>　　君不见昔日蜀天子，化作杜鹃似老乌。寄巢生子不自啄，
<br>
<br>　　群鸟至今与哺雏。虽同君臣有旧礼，骨肉满眼身羁孤。
<br>
<br>　　业工窜伏深树里，四月五月偏号呼。其声哀痛口流血，
<br>
<br>　　所诉何事常区区。尔岂摧残始发愤，羞带羽翮伤形愚。
<br>
<br>　　苍天变化谁料得，万事反覆何所无。万事反覆何所无，
<br>
<br>　　岂忆当殿群臣趋。
<br>
<br>　　卷219_4  「赠蜀僧闾丘师兄」杜甫
<br>
<br>　　大师铜梁秀，籍籍名家孙。呜呼先博士，炳灵精气奔。
<br>
<br>　　惟昔武皇后，临轩御乾坤。多士尽儒冠，墨客蔼云屯。
<br>
<br>　　当时上紫殿，不独卿相尊。世传闾丘笔，峻极逾昆仑。
<br>
<br>　　凤藏丹霄暮，龙去白水浑。青荧雪岭东，碑碣旧制存。
<br>
<br>　　斯文散都邑，高价越_[.晚看作者意，妙绝与谁论。
<br>
<br>　　吾祖诗冠古，同年蒙主恩。豫章夹日月，岁久空深根。
<br>
<br>　　小子思疏阔，岂能达词门。穷愁一挥泪，相遇即诸昆。
<br>
<br>　　我住锦官城，兄居o树园。地近慰旅愁，往来当丘樊。
<br>
<br>　　天涯歇滞雨，粳稻卧不翻。漂然薄游倦，始与道侣敦。
<br>
<br>　　景晏步修廊，而无车马喧。夜阑接软语，落月如金盆。
<br>
<br>　　漠漠世界黑，驱车争夺繁。惟有摩尼珠，可照浊水源。
<br>
<br>　　卷219_5  「泛溪」杜甫
<br>
<br>　　落景下高堂，进舟泛回溪。谁谓筑居小，未尽乔木西。
<br>
<br>　　远郊信荒僻，秋色有馀凄。练练峰上雪，纤纤云表霓。
<br>
<br>　　童戏左右岸，罟弋毕提携。翻倒荷芰乱，指挥径路迷。
<br>
<br>　　得鱼已割鳞，采藕不洗泥。人情逐鲜美，物贱事已睽。
<br>
<br>　　吾村霭暝姿，异舍鸡亦栖。萧条欲何适，出处无可齐。
<br>
<br>　　衣上见新月，霜中登故畦。浊醪自初熟，东城多鼓鼙。
<br>
<br>　　卷219_6  「题壁画马歌（一作题壁上韦偃画歌。偃京兆人善画马）」杜甫
<br>
<br>　　韦侯别我有所适，知我怜君画无敌。戏拈秃笔扫骅骝，
<br>
<br>　　H见骐出东壁。一匹草一匹嘶，坐看千里当霜蹄。
<br>
<br>　　时危安得真致此，与人同生亦同死。
<br>
<br>　　卷219_7  「戏题画山水图歌（一本题下有王宰二字。宰，蜀人）」杜甫
<br>
<br>　　十日画一水，五日画一石。能事不受相促迫，
<br>
<br>　　王宰始肯留真迹。壮哉昆仑方壶图，挂君高堂之素壁。
<br>
<br>　　巴陵洞庭日本东，赤岸水与银河通，中有云气随飞龙。
<br>
<br>　　舟人渔子入浦溆，山木尽亚洪涛风。尤工远势古莫比，
<br>
<br>　　咫尺应须论万里。焉得并州快剪刀，翦取吴松半江水。
<br>
<br>　　卷219_8  「题李尊师松树障子歌」杜甫
<br>
<br>　　老夫清晨梳白头，玄都道士来相访。握发呼儿延入户，
<br>
<br>　　手提新画青松障。障子松林静杳冥，凭轩忽若无丹青。
<br>
<br>　　阴崖却承霜雪干，偃盖反走虬龙形。老夫平生好奇古，
<br>
<br>　　对此兴与精灵聚。已知仙客意相亲，更觉良工心独苦。
<br>
<br>　　松下丈人巾屦同，偶坐似是商山翁。怅望聊歌紫芝曲，
<br>
<br>　　时危惨澹来悲风。
<br>
<br>　　卷219_9  「戏为双松图歌（韦偃画）」杜甫
<br>
<br>　　天下几人画古松，毕宏已老韦偃少。绝笔长风起纤末，
<br>
<br>　　满堂动色嗟神妙。两株惨裂苔藓皮，屈铁交错回高枝。
<br>
<br>　　白摧朽骨龙虎死，黑入太阴雷雨垂，松根胡僧憩寂寞，
<br>
<br>　　庞眉皓首无住著。偏袒右肩露双脚，叶里松子僧前落。
<br>
<br>　　韦侯韦侯数相见，我有一匹好东绢，重之不减锦绣段。
<br>
<br>　　已令拂拭光凌乱，请公放笔为直干。
<br>
<br>　　卷219_10  「投简成、华两县诸子」杜甫
<br>
<br>　　赤县官曹拥材杰，软裘快马当冰雪。长安苦寒谁独悲，
<br>
<br>　　杜陵野老骨欲折。南山豆苗早荒秽，青门瓜地新冻裂。
<br>
<br>　　乡里儿童项领成，朝廷故旧礼数绝。自然弃掷与时异，
<br>
<br>　　况乃疏顽临事拙。饥卧动即向一旬，敝裘何啻联百结。
<br>
<br>　　君不见空墙日色晚，此老无声泪垂血。
<br>
<br>　　卷219_11  「徐卿二子歌」杜甫
<br>
<br>　　君不见徐卿二子生绝奇，感应吉梦相追随。
<br>
<br>　　孔子释氏亲抱送，并是天上麒麟儿。大儿九龄色清澈，
<br>
<br>　　秋水为神玉为骨。小儿五岁气食牛，满堂宾客皆回头。
<br>
<br>　　吾知徐公百不忧，积善衮衮生公侯。
<br>
<br>　　丈夫生儿有如此二雏者，名位岂肯卑微休。
<br>
<br>　　卷219_12  「病柏」杜甫
<br>
<br>　　有柏生崇冈，童童状车盖。偃蹙龙虎姿，主当风云会。
<br>
<br>　　神明依正直，故老多再拜。岂知千年根，中路颜色坏。
<br>
<br>　　出非不得地，蟠据亦高大。岁寒忽无凭，日夜柯叶改。
<br>
<br>　　丹凤领九雏，哀鸣翔其外。鸱^志意满，养子穿穴内。
<br>
<br>　　客从何乡来，伫立久吁怪。静求元精理，浩荡难倚赖。
<br>
<br>　　卷219_13  「病橘」杜甫
<br>
<br>　　群橘少生意，虽多亦奚为。惜哉结实小，酸涩如棠梨。
<br>
<br>　　剖之尽蠹虫，采掇爽其宜。纷然不适口，岂只存其皮。
<br>
<br>　　萧萧半死叶，未忍别故枝。玄冬霜雪积，况乃回风吹。
<br>
<br>　　尝闻蓬莱殿，罗列潇湘姿。此物岁不稔，玉食失光辉。
<br>
<br>　　寇盗尚凭陵，当君减膳时。汝病是天意，吾谂罪有司。
<br>
<br>　　忆昔南海使，奔腾献荔支。百马死山谷，到今耆旧悲。
<br>
<br>　　卷219_14  「枯棕」杜甫
<br>
<br>　　蜀门多棕榈，高者十八九。其皮割剥甚，虽众亦易朽。
<br>
<br>　　徒布如云叶，青黄岁寒后。交横集斧斤，凋丧先蒲柳。
<br>
<br>　　伤时苦军乏，一物官尽取。嗟尔江汉人，生成复何有。
<br>
<br>　　有同枯棕木，使我沈叹久。死者即已休，生者何自守。
<br>
<br>　　啾啾黄雀，侧见寒蓬走。念尔形影干，摧残没藜莠。
<br>
<br>　　卷219_15  「枯楠」杜甫
<br>
<br>　　F楠枯峥嵘，乡党皆莫记。不知几百岁，惨惨无生意。
<br>
<br>　　上枝摩皇天，下根蟠厚地。巨围雷霆坼，万孔虫蚁萃。
<br>
<br>　　冻雨落流胶，冲风夺佳气。白鹄遂不来，天鸡为愁思。
<br>
<br>　　犹含栋梁具，无复霄汉志。良工古昔少，识者出涕泪。
<br>
<br>　　种榆水中央，成长何容易。截承金露盘，袅袅不自畏。
<br>
<br>　　卷219_16  「丽春」杜甫
<br>
<br>　　百草竞春华，丽春应最胜。少须好颜色，多漫枝条剩。
<br>
<br>　　纷纷桃李枝，处处总能移。如何贵此重，却怕有人知。
<br>
<br>　　卷219_17  「丈人山（山在青城县北，黄帝封青城山为五岳丈人）」杜甫
<br>
<br>　　自为青城客，不唾青城地。为爱丈人山，丹梯近幽意。
<br>
<br>　　丈人祠西佳气浓，缘云拟住最高峰。扫除白发黄精在，
<br>
<br>　　君看他时冰雪容。
<br>
<br>　　卷219_18  「百忧集行（王筠诗百忧俱集断人肠）」杜甫
<br>
<br>　　忆年十五心尚孩，健如黄犊走复来。庭前八月梨枣熟，
<br>
<br>　　一日上树能千回。即今倏忽已五十，坐卧只多少行立。
<br>
<br>　　强将笑语供主人，悲见生涯百忧集。入门依旧四壁空，
<br>
<br>　　老妻睹我颜色同。痴儿未知父子礼，叫怒索饭啼门东。
<br>
<br>　　卷219_19  「戏作花卿歌」杜甫
<br>
<br>　　成都猛将有花卿，学语小儿知姓名。用如快鹘风火生，
<br>
<br>　　见贼唯多身始轻。绵州副使著柘黄，我卿扫除即日平。
<br>
<br>　　子章髑髅血模糊，手提掷还崔大夫。李侯重有此节度，
<br>
<br>　　人道我卿绝世无。既称绝世无，天子何不唤取守京都。
<br>
<br>　　卷219_20  「入奏行，赠西山检察使窦侍御」杜甫
<br>
<br>　　窦侍御，骥之子，凤之雏。年未三十忠义俱，骨鲠绝代无。
<br>
<br>　　炯如一段清冰出万壑，置在迎风寒露之玉壶。
<br>
<br>　　蔗浆归厨金碗冻，洗涤烦热足以宁君躯。
<br>
<br>　　政用疏通合典则，戚联豪贵耽文儒。兵革未息人未苏，
<br>
<br>　　天子亦念西南隅。吐蕃凭陵气颇粗，窦氏检察应时须。
<br>
<br>　　运粮绳桥壮士喜，斩木火井穷猿呼。八州刺史思一战，
<br>
<br>　　三城守边却可图。此行入奏计未小，密奉圣旨恩宜殊。
<br>
<br>　　绣衣春当霄汉立，彩服日向庭闱趋。省郎京尹必俯拾，
<br>
<br>　　江花未落还成都。江花未落还成都，肯访浣花老翁无。
<br>
<br>　　为君酤酒满眼酤，与奴白饭马青刍。
<br>
<br>　　卷219_21  「楠树为风雨所拔叹」杜甫
<br>
<br>　　倚江楠树草堂前，故老相传二百年。诛茅卜居总为此，
<br>
<br>　　五月仿佛闻寒蝉。东南飘风动地至，江翻石走流云气。
<br>
<br>　　干排雷雨犹力争，根断泉源岂天意。沧波老树性所爱，
<br>
<br>　　浦上童童一青盖。野客频留惧雪霜，行人不过听竽籁。
<br>
<br>　　虎倒龙颠委榛棘，泪痕血点垂胸臆。我有新诗何处吟，
<br>
<br>　　草堂自此无颜色。
<br>
<br>　　卷219_22  「茅屋为秋风所破歌」杜甫
<br>
<br>　　八月秋高风怒号，卷我屋上三重茅。茅飞度江洒江郊，
<br>
<br>　　高者挂I长林梢，下者飘转沉塘坳。南村群童欺我老无力，
<br>
<br>　　忍能对面为盗贼，公然抱茅入竹去。唇焦口燥呼不得，
<br>
<br>　　归来倚杖自叹息。俄顷风定云墨色，秋天漠漠向昏黑。
<br>
<br>　　布衾多年冷似铁，骄儿恶卧踏里裂。床床屋漏无干处，
<br>
<br>　　雨脚如麻未断绝。自经丧乱少睡眠，长夜沾湿何由彻。
<br>
<br>　　安得广厦千万间，大庇天下寒士俱欢颜，风雨不动安如山。
<br>
<br>　　呜呼何时眼前突兀见此屋，吾庐独破受冻死亦足。
<br>
<br>　　卷219_23  「大雨」杜甫
<br>
<br>　　西蜀冬不雪，春农尚嗷嗷。上天回哀眷，朱夏云郁陶。
<br>
<br>　　执热乃沸鼎，纤成袍。风雷飒万里，霈泽施蓬蒿。
<br>
<br>　　敢辞茅苇漏，已喜黍豆高。三日无行人，二江声怒号。
<br>
<br>　　流恶邑里清，矧兹远江皋。荒庭步鹳鹤，隐几望波涛。
<br>
<br>　　沉疴聚药饵，顿忘所进劳。则知润物功，可以贷不毛。
<br>
<br>　　阴色静陇亩，劝耕自官曹。四邻耒耜出，何必吾家操。
<br>
<br>　　卷219_24  「溪涨」杜甫
<br>
<br>　　当时浣花桥，溪水才尺馀。白石明可把，水中有行车。
<br>
<br>　　秋夏忽泛溢，岂惟入吾庐。蛟龙亦狼狈，况是鳖与鱼。
<br>
<br>　　兹晨已半落，归路跬步疏。马嘶未敢动，前有深填淤。
<br>
<br>　　青青屋东麻，散乱床上书。不意远山雨，夜来复何如。
<br>
<br>　　我游都市间，晚憩必村墟。乃知久行客，终日思其居。
<br>
<br>　　卷219_25  「戏赠友二首」杜甫
<br>
<br>　　元年建巳月，郎有焦校书。自夸足膂力，能骑生马驹。
<br>
<br>　　一朝被马踏，唇裂版齿无。壮心不肯已，欲得东擒胡。
<br>
<br>　　元年建巳月，官有王司直。马惊折左臂，骨折面如墨。
<br>
<br>　　驽骀漫深泥，何不避雨色。劝君休叹恨，未必不为福。
<br>
<br>　　卷219_26  「遭田父泥饮美严中丞」杜甫
<br>
<br>　　步阉娲悍纾村村自花柳。田翁逼社日，邀我尝春酒。
<br>
<br>　　酒酣夸新尹，畜眼未见有。回头指大男，渠是弓弩手。
<br>
<br>　　名在飞骑籍，长番岁时久。前日放营农，辛苦救衰朽。
<br>
<br>　　差科死则已，誓不举家走。今年大作社，拾遗能住否。
<br>
<br>　　叫妇开大瓶，盆中为吾取。感此气扬扬，须知风化首。
<br>
<br>　　语多虽杂乱，说尹终在口。朝来偶然出，自卯将及酉。
<br>
<br>　　久客惜人情，如何拒邻叟。高声索果栗，欲起时被肘。
<br>
<br>　　指挥过无礼，未觉村野丑。月出遮我留，仍嗔问升斗。
<br>
<br>　　卷219_27  「喜雨」杜甫
<br>
<br>　　春旱天地昏，日色赤如血。农事都已休，兵戈况骚屑。
<br>
<br>　　巴人困军须，恸哭厚土热。沧江夜来雨，真宰罪一雪。
<br>
<br>　　谷根小苏息，l气终不灭。何由见宁岁，解我忧思结。
<br>
<br>　　峥嵘群山云，交会未断绝。安得鞭雷公，滂沱洗吴越。
<br>
<br>　　卷219_28  「渔阳」杜甫
<br>
<br>　　渔阳突骑犹精锐，赫赫雍王都节制。猛将飘然恐后时，
<br>
<br>　　本朝不入非高计。禄山北筑雄武城，旧防败走归其营。
<br>
<br>　　系书请问燕耆旧，今日何须十万兵。
<br>
<br>　　卷219_29  「天边行」杜甫
<br>
<br>　　天边老人归未得，日暮东临大江哭。陇右河源不种田，
<br>
<br>　　胡骑羌兵入巴蜀。洪涛滔天风拔木，前飞秃j后鸿鹄。
<br>
<br>　　九度附书向洛阳，十年骨肉无消息。
<br>
<br>　　卷219_30  「大麦行」杜甫
<br>
<br>　　大麦干枯小麦黄，妇女行泣夫走藏。东至集壁西梁洋，
<br>
<br>　　问谁腰镰胡与羌。岂无蜀兵三千人，部领辛苦江山长。
<br>
<br>　　安得如鸟有羽翅，托身白云还故乡。
<br>
<br>　　卷219_31  「苦战行」杜甫
<br>
<br>　　苦战身死马将军，自云伏波之子孙。干戈未定失壮士，
<br>
<br>　　使我叹恨伤精魂。去年江南讨狂贼，临江把臂难再得。
<br>
<br>　　别时孤云今不飞，时独看云泪横臆。
<br>
<br>　　卷219_32  「去秋行」杜甫
<br>
<br>　　去秋涪江木落时，臂枪走马谁家儿。到今不知白骨处，
<br>
<br>　　部曲有去皆无归。遂州城中汉节在，遂州城外巴人稀。
<br>
<br>　　战场冤魂每夜哭，空令野营猛士悲。
<br>
<br>　　卷219_33  「述古三首」杜甫
<br>
<br>　　赤骥顿长缨，非无万里姿。悲鸣泪至地，为问驭者谁。
<br>
<br>　　凤凰从东来，何意复高飞。竹花不结实，念子忍朝饥。
<br>
<br>　　古时君臣合，可以物理推。贤人识定分，进退固其宜。
<br>
<br>　　市人日中集，于利竞锥刀。置膏烈火上，哀哀自煎熬。
<br>
<br>　　农人望岁稔，相率除蓬蒿。所务谷为本，邪赢无乃劳。
<br>
<br>　　舜举十六相，身尊道何高。秦时任商鞅，法令如牛毛。
<br>
<br>　　汉光得天下，祚永固有开。岂惟高祖圣，功自萧曹来。
<br>
<br>　　经纶中兴业，何代无长才。吾慕寇邓勋，济时信良哉。
<br>
<br>　　耿贾亦宗臣，羽翼共裴回。休运终四百，图画在云台。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
