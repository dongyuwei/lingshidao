<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百三十七</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百三十七
<br>
<br>　　卷437_1  「翰林中送独孤二十七起居罢职出院」白居易
<br>
<br>　　碧落留云住，青冥放鹤还。银台向南路，从此到人间。
<br>
<br>　　卷437_2  「重寻杏园」白居易
<br>
<br>　　忽忆芳时频酩酊，却寻醉处重裴回。
<br>
<br>　　杏花结子春深后，谁解多情又独来。
<br>
<br>　　卷437_3  「曲江独行（自此后在翰林时作）」白居易
<br>
<br>　　独来独去何人识，厩马朝衣野客心。
<br>
<br>　　闲爱无风水边坐，杨花不动树阴阴。
<br>
<br>　　卷437_4  「同李十一醉忆元九」白居易
<br>
<br>　　花时同醉破春愁，醉折花枝当酒筹。
<br>
<br>　　忽忆故人天际去，计程今日到凉州。
<br>
<br>　　卷437_5  「同钱员外题绝粮僧巨川」白居易
<br>
<br>　　三十年来坐对山，唯将无事化人间。
<br>
<br>　　斋时往往闻钟笑，一食何如不食闲。
<br>
<br>　　卷437_6  「绝句代书赠钱员外」白居易
<br>
<br>　　欲寻秋景闲行去，君病多慵我兴孤。
<br>
<br>　　可惜今朝山最好，强能骑马出来无。
<br>
<br>　　卷437_7  「晚秋有怀郑中旧隐」白居易
<br>
<br>　　天高风袅袅，乡思绕关河。寥落归山梦，殷勤采蕨歌。
<br>
<br>　　病添心寂寞，愁入鬓蹉跎。晚树蝉鸣少，秋阶日上多。
<br>
<br>　　长闲羡云鹤，久别愧烟萝。其奈丹墀上，君恩未报何。
<br>
<br>　　卷437_8  「禁中九日对菊花酒忆元九」白居易
<br>
<br>　　赐酒盈杯谁共持，宫花满把独相思。
<br>
<br>　　相思只傍花边立，尽日吟君咏菊诗。
<br>
<br>　　卷437_9  「送王十八归山，寄题仙游寺」白居易
<br>
<br>　　曾于太白峰前住，数到仙游寺里来。黑水澄时潭底出，
<br>
<br>　　白云破处洞门开。林间暖酒烧红叶，石上题诗扫绿苔。
<br>
<br>　　惆怅旧游那复到，菊花时节羡君回。
<br>
<br>　　卷437_10  「答张籍，因以代书」白居易
<br>
<br>　　怜君马瘦衣裘薄，许到江东访鄙夫。
<br>
<br>　　今日正闲天又暖，可能扶病暂来无。
<br>
<br>　　卷437_11  「曲江早春」白居易
<br>
<br>　　曲江柳条渐无力，杏园伯劳初有声。
<br>
<br>　　可怜春浅游人少，好傍池边下马行。
<br>
<br>　　卷437_12  「见元九悼亡诗，因以此寄」白居易
<br>
<br>　　夜泪暗销明月幌，春肠遥断牡丹庭。
<br>
<br>　　人间此病治无药，唯有楞伽四卷经。
<br>
<br>　　卷437_13  「寒食夜」白居易
<br>
<br>　　无月无灯寒食夜，夜深犹立暗花前。
<br>
<br>　　忽因时节惊年几，四十如今欠一年。
<br>
<br>　　卷437_14  「杏园花落时招钱员外同醉」白居易
<br>
<br>　　花园欲去去应迟，正是风吹狼藉时。
<br>
<br>　　近西数树犹堪醉，半落春风半在枝。
<br>
<br>　　卷437_15  「重题西明寺牡丹（时元九在江陵）」白居易
<br>
<br>　　往年君向东都去，曾叹花时君未回。今年况作江陵别，
<br>
<br>　　惆怅花前又独来。只愁离别长如此，不道明年花不开。
<br>
<br>　　卷437_16  「同钱员外禁中夜直」白居易
<br>
<br>　　宫漏三声知半夜，好风凉月满松筠。
<br>
<br>　　此时闲坐寂无语，药树影中唯两人。
<br>
<br>　　卷437_17  「禁中夜作，书与元九」白居易
<br>
<br>　　心绪万端书两纸，欲封重读意迟迟。
<br>
<br>　　五声宫漏初鸣夜，一点窗灯欲灭时。
<br>
<br>　　卷437_18  「八月十五日夜禁中独直，对月忆元九」白居易
<br>
<br>　　银台金阙夕沈沈，独宿相思在翰林。三五夜中新月色，
<br>
<br>　　二千里外故人心。渚宫东面烟波冷，浴殿西头钟漏深。
<br>
<br>　　犹恐清光不同见，江陵卑湿足秋阴。
<br>
<br>　　卷437_19  「寄陈式五兄」白居易
<br>
<br>　　年来白发两三茎，忆别君时髭未生。
<br>
<br>　　惆怅料君应满鬓，当初是我十年兄。
<br>
<br>　　卷437_20  「庾顺之以紫霞绮远赠，以诗答之」白居易
<br>
<br>　　千里故人心郑重，一端香绮紫氛氲。开缄日映晚霞色，
<br>
<br>　　满幅风生秋水纹。为褥欲裁怜叶破，制裘将翦惜花分。
<br>
<br>　　不如缝作合欢被，寤寐相思如对君。
<br>
<br>　　卷437_21  「送元八归凤翔」白居易
<br>
<br>　　莫道岐州三日程，其如风雪一身行。
<br>
<br>　　与君况是经年别，暂到城来又出城。
<br>
<br>　　卷437_22  「雨雪放朝，因怀微之」白居易
<br>
<br>　　归骑纷纷满九衢，放朝三日为泥涂。
<br>
<br>　　不知雨雪江陵府，今日排衙得免无。
<br>
<br>　　卷437_23  「咏怀」白居易
<br>
<br>　　岁去年来尘土中，眼看变作白头翁。
<br>
<br>　　如何办得归山计，两顷村田一亩宫。
<br>
<br>　　卷437_24  「闻微之江陵卧病以大通中散碧腴垂云膏寄之因题四韵」白居易
<br>
<br>　　已题一帖红消散，又封一合碧云英。凭人寄向江陵去，
<br>
<br>　　道路迢迢一月程。未必能治江上瘴，且图遥慰病中情。
<br>
<br>　　到时想得君拈得，枕上开看眼暂明。
<br>
<br>　　卷437_25  「酬钱员外雪中见寄」白居易
<br>
<br>　　松雪无尘小院寒，闭门不似住长安。
<br>
<br>　　烦君想我看心坐，报道心空无可看。
<br>
<br>　　卷437_26  「重酬钱员外」白居易
<br>
<br>　　雪中重寄雪山偈，问答殷勤四句中。
<br>
<br>　　本立空名缘破妄，若能无妄亦无空。
<br>
<br>　　卷437_27  「独酌忆微之（时对所赠\）」白居易
<br>
<br>　　独酌花前醉忆君，与君春别又逢春。
<br>
<br>　　惆怅银杯来处重，不曾盛酒劝闲人。
<br>
<br>　　卷437_28  「微之宅残牡丹」白居易
<br>
<br>　　残红零落无人赏，雨打风摧花不全。
<br>
<br>　　诸处见时犹怅望，况当元九小亭前。
<br>
<br>　　卷437_29  「新磨镜」白居易
<br>
<br>　　衰容常晚栉，秋镜偶新磨。一与清光对，方知白发多。
<br>
<br>　　鬓毛从幻化，心地付头陀。任意浑成雪，其如似梦何。
<br>
<br>　　卷437_30  「感发落」白居易
<br>
<br>　　昔日愁头白，谁知未白衰。眼看应落尽，无可变成丝。
<br>
<br>　　卷437_31  「八月十五日夜闻崔大员外翰林独直对酒玩月…偶题是诗」白居易
<br>
<br>　　秋月高悬空碧外，仙郎静玩禁闱间。岁中唯有今宵好，
<br>
<br>　　海内无如此地闲。皓色分明双阙榜，清光深到九门关。
<br>
<br>　　遥闻独醉还惆怅，不见金波照玉山。
<br>
<br>　　卷437_32  「酬王十八见寄」白居易
<br>
<br>　　秋思太白峰头雪，晴忆仙游洞口云。
<br>
<br>　　未报皇恩归未得，惭君为寄北山文。
<br>
<br>　　卷437_33  「立春日酬钱员外曲江同行见赠」白居易
<br>
<br>　　下直遇春日，垂鞭出禁闱。两人携手语，十里看山归。
<br>
<br>　　柳色早黄浅，水文新绿微。风光向晚好，车马近南稀。
<br>
<br>　　机尽笑相顾，不惊鸥鹭飞。
<br>
<br>　　卷437_34  「和钱员外青龙寺上方望旧山」白居易
<br>
<br>　　旧峰松雪旧溪云，怅望今朝遥属君。
<br>
<br>　　共道使臣非俗吏，南山莫动北山文。
<br>
<br>　　卷437_35  「宴周皓大夫光福宅（座上作）」白居易
<br>
<br>　　何处风光最可怜，妓堂阶下砌台前。轩车拥路光照地，
<br>
<br>　　丝管入门声沸天。绿蕙不香饶桂酒，红樱无色让花钿。
<br>
<br>　　野人不敢求他事，唯借泉声伴醉眠。
<br>
<br>　　卷437_36  「晚秋夜」白居易
<br>
<br>　　碧空溶溶月华静，月里愁人吊孤影。花开残菊傍疏篱，
<br>
<br>　　叶下衰桐落寒井。塞鸿飞急觉秋尽，邻鸡鸣迟知夜永。
<br>
<br>　　凝情不语空所思，风吹白露衣裳冷。
<br>
<br>　　卷437_37  「惜牡丹花二首」白居易
<br>
<br>　　惆怅阶前红牡丹，晚来唯有两枝残。
<br>
<br>　　明朝风起应吹尽，夜惜衰红把火看。
<br>
<br>　　寂寞萎红低向雨，离披破艳散随风。
<br>
<br>　　晴明落地犹惆怅，何况飘零泥土中。
<br>
<br>　　卷437_38  「答元奉礼同宿见赠」白居易
<br>
<br>　　相逢俱叹不闲身，直日常多斋日频。
<br>
<br>　　晓鼓一声分散去，明朝风景属何人。
<br>
<br>　　卷437_39  「答马侍御见赠」白居易
<br>
<br>　　谬入金门侍玉除，烦君问我意何如。蟠木讵堪明主用，
<br>
<br>　　笼禽徒与故人疏。苑花似雪同随辇，宫月如眉伴直庐。
<br>
<br>　　浅薄求贤思自代，嵇康莫寄绝交书。
<br>
<br>　　卷437_40  「上巳日恩赐曲江宴会即事」白居易
<br>
<br>　　赐欢仍许醉，此会兴如何。翰苑主恩重，曲江春意多。
<br>
<br>　　花低羞艳妓，莺散让清歌。共道升平乐，元和胜永和。
<br>
<br>　　卷437_41  「夜惜禁中桃花，因怀钱员外」白居易
<br>
<br>　　前日归时花正红，今夜宿时枝半空。
<br>
<br>　　坐惜残芳君不见，风吹狼藉月明中。
<br>
<br>　　卷437_42  「和钱员外早冬玩禁中新菊」白居易
<br>
<br>　　禁署寒气迟，孟冬菊初坼。新黄间繁绿，烂若金照碧。
<br>
<br>　　仙郎小隐日，心似陶彭泽。秋怜潭上看，日惯篱边摘。
<br>
<br>　　今来此地赏，野意潜自适。金马门内花，玉山峰下客。
<br>
<br>　　寒芳引清句，吟玩烟景夕。赐酒色偏宜，握兰香不敌。
<br>
<br>　　凄凄百卉死，岁晚冰霜积。唯有此花开，殷勤助君惜。
<br>
<br>　　卷437_43  「答刘戒之早秋别墅见寄」白居易
<br>
<br>　　凉风木槿篱，暮雨槐花枝。并起新秋思，为得故人诗。
<br>
<br>　　避地鸟择木，升朝鱼在池。城中与山下，喧静暗相思。
<br>
<br>　　卷437_44  「凉夜有怀」白居易
<br>
<br>　　念别感时节，早蛩闻一声。风帘夜凉入，露簟秋意生。
<br>
<br>　　灯尽梦初罢，月斜天未明。暗凝无限思，起傍药阑行。
<br>
<br>　　卷437_45  「秋思」白居易
<br>
<br>　　病眠夜少梦，闲立秋多思。寂寞馀雨晴，萧条早寒至。
<br>
<br>　　鸟栖红叶树，月照青苔地。何况镜中年，又过三十二。
<br>
<br>　　卷437_46  「禁中闻蛩」白居易
<br>
<br>　　悄悄禁门闭，夜深无月明。西窗独暗坐，满耳新蛩声。
<br>
<br>　　卷437_47  「秋虫」白居易
<br>
<br>　　切切暗窗下，荷畈堇铩Ｇ锾焖几拘模雨夜愁人耳。
<br>
<br>　　卷437_48  「赠别宣上人」白居易
<br>
<br>　　上人处世界，清净何所似。似彼白莲花，在水不著水。
<br>
<br>　　性真悟泡幻，行洁离尘滓。修道来几时，身心俱到此。
<br>
<br>　　嗟余牵世网，不得长依止。离念与碧云，秋来朝夕起。
<br>
<br>　　卷437_49  「春夜喜雪，有怀王二十二」白居易
<br>
<br>　　夜雪有佳趣，幽人出书帷。微寒生枕席，轻素对阶墀。
<br>
<br>　　坐罢楚弦曲，起吟班扇诗。明宜灭烛后，净爱褰帘时。
<br>
<br>　　窗引曙色早，庭销春气迟。山阴应有兴，不卧待徽之。
<br>
<br>　　卷437_50  「酬和元九东川路诗十二首。骆口驿旧题诗」白居易
<br>
<br>　　拙诗在壁无人爱，鸟污苔侵文字残。
<br>
<br>　　唯有多情元侍御，绣衣不惜拂尘看。
<br>
<br>　　卷437_51  「酬和元九东川路诗十二首。南秦雪」白居易
<br>
<br>　　往岁曾为西邑吏，惯从骆口到南秦。三时云冷多飞雪，
<br>
<br>　　二月山寒少有春。我思旧事犹惆怅，君作初行定苦辛。
<br>
<br>　　仍赖愁猿寒不叫，若闻猿叫更愁人。
<br>
<br>　　卷437_52  「酬和元九东川路诗十二首。山枇杷花二首」白居易
<br>
<br>　　万重青嶂蜀门口，一树红花山顶头。
<br>
<br>　　春尽忆家归未得，低红如解替君愁。
<br>
<br>　　叶如裙色碧绡浅，花似芙蓉红粉轻。
<br>
<br>　　若使此花兼解语，推囚御史定违程。
<br>
<br>　　卷437_53  「酬和元九东川路诗十二首。江楼月」白居易
<br>
<br>　　嘉陵江曲曲江池，明月虽同人别离。一宵光景潜相忆，
<br>
<br>　　两地阴晴远不知。谁料江边怀我夜，正当池畔望君时。
<br>
<br>　　今朝共语方同悔，不解多情先寄诗。
<br>
<br>　　卷437_54  「酬和元九东川路诗十二首。亚枝花」白居易
<br>
<br>　　山邮花木似平阳，愁杀多情骢马郎。
<br>
<br>　　还似升平池畔坐，低头向水自看妆。
<br>
<br>　　卷437_55  「酬和元九东川路诗十二首。江上笛」白居易
<br>
<br>　　江上何人夜吹笛，声声似忆故园春。
<br>
<br>　　此时闻者堪头白，况是多愁少睡人。
<br>
<br>　　卷437_56  「酬和元九东川路诗十二首。嘉陵夜有怀二首」白居易
<br>
<br>　　露湿墙花春意深，西廊月上半床阴。
<br>
<br>　　怜君独卧无言语，唯我知君此夜心。
<br>
<br>　　不明不暗胧胧月，不暖不寒慢慢风。
<br>
<br>　　独卧空床好天气，平明闲事到心中。
<br>
<br>　　卷437_57  「酬和元九东川路诗十二首。夜深行」白居易
<br>
<br>　　百牢关外夜行客，三殿角头宵直人。
<br>
<br>　　莫道近臣胜远使，其如同是不闲身。
<br>
<br>　　卷437_58  「酬和元九东川路诗十二首。望驿台（三月三十日）」白居易
<br>
<br>　　靖安宅里当窗柳，望驿台前扑地花。
<br>
<br>　　两处春光同日尽，居人思客客思家。
<br>
<br>　　卷437_59  「酬和元九东川路诗十二首。江岸梨花」白居易
<br>
<br>　　梨花有思缘和叶，一树江头恼杀君。
<br>
<br>　　最似孀闺少年妇，白妆素袖碧纱裙。
<br>
<br>　　卷437_60  「答谢家最小偏怜女（感元九悼亡诗，因为代答三首）」白居易
<br>
<br>　　嫁得梁鸿六七年，耽书爱酒日高眠。雨荒春圃唯生草，
<br>
<br>　　雪压朝厨未有烟。身病忧来缘女少，家贫忘却为夫贤。
<br>
<br>　　谁知厚俸今无分，枉向秋风吹纸钱。
<br>
<br>　　卷437_61  「答骑马入空台」白居易
<br>
<br>　　君入空台去，朝往暮还来。我入泉台去，泉门无复开。
<br>
<br>　　鳏夫仍系职，稚女未胜哀。寂寞咸阳道，家人覆墓回。
<br>
<br>　　卷437_62  「答山驿梦」白居易
<br>
<br>　　入君旅梦来千里，闭我幽魂欲二年。
<br>
<br>　　莫忘平生行坐处，后堂阶下竹丛前。
<br>
<br>　　卷437_63  「和元九与吕二同宿话旧感赠」白居易
<br>
<br>　　见君新赠吕君诗，忆得同年行乐时。争入杏园齐马首，
<br>
<br>　　潜过柳曲斗蛾眉。八人云散俱游宦，七度花开尽别离。
<br>
<br>　　闻道秋娘犹且在，至今时复问微之。
<br>
<br>　　卷437_64  「忆元九」白居易
<br>
<br>　　渺渺江陵道，相思远不知。近来文卷里，半是忆君诗。
<br>
<br>　　卷437_65  「萧员外寄新蜀茶」白居易
<br>
<br>　　蜀茶寄到但惊新，渭水煎来始觉珍。
<br>
<br>　　满瓯似乳堪持玩，况是春深酒渴人。
<br>
<br>　　卷437_66  「寄上大兄（已后诗在林居作）」白居易
<br>
<br>　　秋鸿过尽无书信，病戴纱巾强出门。
<br>
<br>　　独上荒台东北望，日西愁立到黄昏。
<br>
<br>　　卷437_67  「病中哭金銮子（小女子名）」白居易
<br>
<br>　　岂料吾方病，翻悲汝不全。卧惊从枕上，扶哭就灯前。
<br>
<br>　　有女诚为累，无儿岂免怜。病来才十日，养得已三年。
<br>
<br>　　慈泪随声迸，悲肠遇物牵。故衣犹架上，残药尚头边。
<br>
<br>　　送出深村巷，看封小墓田。莫言三里地，此别是终天。
<br>
<br>　　卷437_68  「寄内」白居易
<br>
<br>　　条桑初绿即为别，柿叶半红犹未归。
<br>
<br>　　不如村妇知时节，解为田夫秋捣衣。
<br>
<br>　　卷437_69  「病气」白居易
<br>
<br>　　自知气发每因情，情在何由气得平。
<br>
<br>　　若问病根深与浅，此身应与病齐生。
<br>
<br>　　卷437_70  「叹元九」白居易
<br>
<br>　　不入城门来五载，同时班列尽官高。
<br>
<br>　　何人牢落犹依旧，唯有江陵元士曹。
<br>
<br>　　卷437_71  「眼暗」白居易
<br>
<br>　　早年勤倦看书苦，晚岁悲伤出泪多。眼损不知都自取，
<br>
<br>　　病成方悟欲如何。夜昏乍似灯将灭，朝暗长疑镜未磨。
<br>
<br>　　千药万方治不得，唯应闭目学头陀。
<br>
<br>　　卷437_72  「得袁相书」白居易
<br>
<br>　　谷苗深处一农夫，面黑头斑手把锄。
<br>
<br>　　何意使人犹识我，就田来送相公书。
<br>
<br>　　卷437_73  「病中作」白居易
<br>
<br>　　病来城里诸亲故，厚薄亲疏心总知。
<br>
<br>　　唯有蔚章于我分，深于同在翰林时。
<br>
<br>　　卷437_74  「感化寺见元九、刘三十二题名处」白居易
<br>
<br>　　微之谪去千馀里，太白无来十一年。
<br>
<br>　　今日见名如见面，尘埃壁上破窗前。
<br>
<br>　　卷437_75  「游悟贞寺回山下别张殷衡」白居易
<br>
<br>　　世缘未了治不得，孤负青山心共知。
<br>
<br>　　愁君又入都门去，即是红尘满眼时。
<br>
<br>　　卷437_76  「村居寄张殷衡」白居易
<br>
<br>　　金氏村中一病夫，生涯C落性灵迂。唯看老子五千字，
<br>
<br>　　不蹋长安十二衢。药铫夜倾残酒暖，竹床寒取旧毡铺。
<br>
<br>　　闻君欲发江东去，能到茅庵访别无。
<br>
<br>　　卷437_77  「病中得樊大书」白居易
<br>
<br>　　荒村破屋经年卧，寂绝无人问病身。
<br>
<br>　　唯有东都樊著作，至今书信尚殷勤。
<br>
<br>　　卷437_78  「开元九诗书卷」白居易
<br>
<br>　　红笺白纸两三束，半是君诗半是书。
<br>
<br>　　经年不展缘身病，今日开看生蠹鱼。
<br>
<br>　　卷437_79  「昼卧」白居易
<br>
<br>　　抱枕无言语，空房独悄然。谁知尽日卧，非病亦非眠。
<br>
<br>　　卷437_80  「夜坐」白居易
<br>
<br>　　庭前尽日立到夜，灯下有时坐彻明。
<br>
<br>　　此情不语何人会，时复长吁一两声。
<br>
<br>　　卷437_81  「暮立」白居易
<br>
<br>　　黄昏独立佛堂前，满地槐花满树蝉。
<br>
<br>　　大抵四时心总苦，就中肠断是秋天。
<br>
<br>　　卷437_82  「有感」白居易
<br>
<br>　　绝弦与断丝，犹有却续时。唯有衷肠断，应无续得期。
<br>
<br>　　卷437_83  「答友问」白居易
<br>
<br>　　似玉童颜尽，如霜病鬓新。莫惊身顿老，心更老于身。
<br>
<br>　　卷437_84  「村夜」白居易
<br>
<br>　　霜草苍苍虫切切，村南村北行人绝。
<br>
<br>　　独出前门望野田，月明荞麦花如雪。
<br>
<br>　　卷437_85  「闻虫」白居易
<br>
<br>　　暗虫唧唧夜绵绵，况是秋阴欲雨天。
<br>
<br>　　犹恐愁人暂得睡，声声移近卧床前。
<br>
<br>　　卷437_86  「寒食夜有怀」白居易
<br>
<br>　　寒食非长非短夜，春风不热不寒天。
<br>
<br>　　可怜时节堪相忆，何况无灯各早眠。
<br>
<br>　　卷437_87  「赠内」白居易
<br>
<br>　　漠漠暗苔新雨地，微微凉露欲秋天。
<br>
<br>　　莫对月明思往事，损君颜色减君年。
<br>
<br>　　卷437_88  「得钱舍人书问眼疾」白居易
<br>
<br>　　春来眼暗少心情，点尽黄连尚未平。
<br>
<br>　　唯得君书胜得药，开缄未读眼先明。
<br>
<br>　　卷437_89  「还李十一马」白居易
<br>
<br>　　传语李君劳寄马，病来唯著杖扶身。
<br>
<br>　　纵拟强骑无出处，却将牵与趁朝人。
<br>
<br>　　卷437_90  「九日寄行简」白居易
<br>
<br>　　摘得菊花携得酒，绕村骑马思悠悠。
<br>
<br>　　下田地平如掌，何处登高望梓州。
<br>
<br>　　卷437_91  「夜坐」白居易
<br>
<br>　　斜月入前楹，迢迢夜坐情。梧桐上阶影，蟋蟀近床声。
<br>
<br>　　曙傍窗间至，秋从簟上生。感时因忆事，不寝到鸡鸣。
<br>
<br>　　卷437_92  「村居二首」白居易
<br>
<br>　　田园莽苍经春早，篱落萧条尽日风。
<br>
<br>　　若问经过谈笑者，不过田舍白头翁。
<br>
<br>　　门闭仍逢雪，厨寒未起烟。贫家重寥落，半为日高眠。
<br>
<br>　　卷437_93  「早春」白居易
<br>
<br>　　雪散因和气，冰开得暖光。春销不得处，唯有鬓边霜。
<br>
<br>　　卷437_94  「和梦游春诗一百韵」白居易
<br>
<br>　　昔君梦游春，梦游仙山曲。U若有所遇，似惬平生欲。
<br>
<br>　　因寻菖蒲水，渐入桃花谷。到一红楼家，爱之看不足。
<br>
<br>　　池流渡清，草嫩蹋绿蓐。门柳暗全低，檐樱红半熟。
<br>
<br>　　转行深深院，过尽重重屋。乌龙卧不惊，青鸟飞相逐。
<br>
<br>　　渐闻玉响，始辨珠履躅。遥见窗下人，娉婷十五六。
<br>
<br>　　霞光抱明月，莲艳开初旭。缥缈云雨仙，氛氲兰麝馥。
<br>
<br>　　风流薄梳洗，时世宽妆束。袖软异文绫，裾轻单丝e.
<br>
<br>　　裙腰银线压，梳掌金筐蹙。带p紫蒲萄，F花红石竹。
<br>
<br>　　凝情都未语，付意微相瞩。眉敛远山青，鬟低片云绿。
<br>
<br>　　帐牵翡翠带，被解鸳鸯L.秀色似堪餐，华如可掬。
<br>
<br>　　半卷锦头席，斜铺绣腰褥。朱唇素指匀，粉汗红绵扑。
<br>
<br>　　心惊睡易觉，梦断魂难续。笼委独栖禽，剑分连理木。
<br>
<br>　　存诚期有感，誓志贞无黩。京洛八九春，未曾花里宿。
<br>
<br>　　壮年徒自弃，佳会应无复。鸾歌不重闻，凤兆从兹卜。
<br>
<br>　　韦门女清贵，裴氏甥贤淑。罗扇夹花灯，金鞍攒绣毂。
<br>
<br>　　既倾南国貌，遂坦东床腹。刘阮心渐忘，潘杨意方睦。
<br>
<br>　　新修履信第，初食尚书禄。九酝备圣贤，八珍穷水陆。
<br>
<br>　　秦家重萧史，彦辅怜卫叔。朝馔馈独盘，夜醪倾百斛。
<br>
<br>　　亲宾盛辉赫，妓乐纷晔煜。宿醉才解酲，朝欢俄枕L.
<br>
<br>　　饮过君子争，令甚将军酷。酩酊歌鹧鸪，颠狂舞鸲鹆。
<br>
<br>　　月流春夜短，日下秋天速。谢傅隙过驹，萧娘风过烛。
<br>
<br>　　全凋花折，半死梧桐秃。暗镜对孤鸾，哀弦留寡鹄。
<br>
<br>　　凄凄隔幽显，冉冉移寒燠。万事此时休，百身何处赎。
<br>
<br>　　提携小儿女，将领旧姻族。再入朱门行，一傍青楼哭。
<br>
<br>　　枥空无厩马，水涸失池鹜。摇落废井梧，荒凉故篱菊。
<br>
<br>　　莓苔上几阁，尘土生琴筑。舞榭缀]蛸，歌梁聚蝙蝠。
<br>
<br>　　嫁分红粉妾，卖散苍头仆。门客思彷徨，家人泣咿噢。
<br>
<br>　　心期正萧索，宦序仍拘R.怀策入崤函，驱车辞郏r.
<br>
<br>　　逢时念既济，聚学思大畜。端详筮仕蓍，磨拭穿杨镞。
<br>
<br>　　始从雠校职，首中贤良目。一拔侍瑶墀，再升纡绣服。
<br>
<br>　　誓酬君王宠，愿使朝廷肃。密勿奏封章，清明操宪牍。
<br>
<br>　　鹰鞲中病下，豸角当邪触。纠谬静东周，申冤动南蜀。
<br>
<br>　　危言诋阍寺，直气忤钧轴。不忍曲作钩，乍能折为玉。
<br>
<br>　　扪心无愧畏，腾口有谤。只要明是非，何曾虞祸福。
<br>
<br>　　车摧太行路，剑落酆城狱。襄汉问修途，荆蛮指殊俗。
<br>
<br>　　谪为江府掾，遣事荆州牧。趋走谒麾幢，喧烦视鞭朴。
<br>
<br>　　簿书常自领，缧囚每亲鞫。竟日坐官曹，经旬旷休沐。
<br>
<br>　　宅荒渚宫草，马瘦田粟。薄俸等涓毫，微官同桎梏。
<br>
<br>　　月中照形影，天际辞骨肉。鹤病翅羽垂，兽穷爪牙缩。
<br>
<br>　　行看须间白，谁劝杯中绿。时伤大野麟，命问长沙f.
<br>
<br>　　夏梅山雨渍，秋瘴江云毒。巴水白茫茫，楚山青簇簇。
<br>
<br>　　吟君七十韵，是我心所蓄。既去诚莫追，将来幸前勖。
<br>
<br>　　欲除忧恼病，当取禅经读。须悟事皆空，无令念将属。
<br>
<br>　　请思游春梦，此梦何闪倏。艳色即空花，浮生乃焦谷。
<br>
<br>　　良姻在嘉偶，顷克为单独。入仕欲荣身，须臾成黜辱。
<br>
<br>　　合者离之始，乐兮忧所伏。愁恨僧o长，欢荣刹那促。
<br>
<br>　　觉悟因傍喻，迷执由当局。膏明诱暗蛾，阳焱奔痴鹿。
<br>
<br>　　贪为苦聚落，爱是悲林麓。水荡无明波，轮回死生辐。
<br>
<br>　　尘应甘露洒，垢待醍醐浴。障要智灯烧，魔须慧刀戮。
<br>
<br>　　外熏性易染，内战心难衄。法句与心王，期君日三复。
<br>
<br>　　卷437_95  「王昭君二首（时年十七）」白居易
<br>
<br>　　满面胡沙满鬓风，眉销残黛脸销红。
<br>
<br>　　愁苦辛勤憔悴尽，如今却似画图中。
<br>
<br>　　汉使却回凭寄语，黄金何日赎蛾眉。
<br>
<br>　　君王若问妾颜色，莫道不如宫里时。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
