<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百三十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百三十
<br>
<br>　　卷130_1  「古游侠呈军中诸将（一作游侠篇）」崔颢
<br>
<br>　　少年负胆气，好勇复知机。仗剑出门去，孤城逢合围。
<br>
<br>　　杀人辽水上，走马渔阳归。错落金锁甲，蒙茸貂鼠衣。
<br>
<br>　　还家行且猎，弓矢速如飞。地迥鹰犬疾，草深狐兔肥。
<br>
<br>　　腰间带两绶，转盼生光辉。顾谓今日战，何如随建威。
<br>
<br>　　卷130_2  「赠轻车」崔颢
<br>
<br>　　悠悠远行归，经春涉长道。幽冀桑始青，洛阳蚕欲老。
<br>
<br>　　忆昨戎马地，别时心草草。烽火从北来，边城闭常早。
<br>
<br>　　平生少相遇，未得展怀抱。今日杯酒间，见君交情好。
<br>
<br>　　卷130_3  「赠王威古」崔颢
<br>
<br>　　三十羽林将，出身常事边。春风吹浅草，猎骑何翩翩。
<br>
<br>　　插羽两相顾，鸣弓新上弦。射麋入深谷，饮马投荒泉。
<br>
<br>　　马上共倾酒，野中聊割鲜。相看未及饮，杂虏寇幽燕。
<br>
<br>　　烽火去不息，胡尘高际天。长驱救东北，战解城亦全。
<br>
<br>　　报国行赴难，古来皆共然。
<br>
<br>　　卷130_4  「赠怀一上人」崔颢
<br>
<br>　　法师东南秀，世实豪家子。削发十二年，诵经峨眉里。
<br>
<br>　　自此照群蒙，卓然为道雄。观生尽入妄，悟有皆成空。
<br>
<br>　　净体无众染，苦心归妙宗。一朝敕书至，召入承明宫。
<br>
<br>　　说法金殿里，焚香清禁中。传灯遍都邑，杖锡游王公。
<br>
<br>　　天子揖妙道，群僚趋下风。我法本无著，时来出林壑。
<br>
<br>　　因心得化城，随病皆与药。上启黄屋心，下除苍生缚。
<br>
<br>　　一从入君门，说法无朝昏。帝作转轮王，师为持戒尊。
<br>
<br>　　轩风洒甘露，佛雨生慈根。但有灭度理，而生开济恩。
<br>
<br>　　复闻江海曲，好杀成风俗。帝曰我上人，为除膻腥欲。
<br>
<br>　　是日发西秦，东南至蕲春。风将衡桂接，地与吴楚邻。
<br>
<br>　　旧少清信士，实多渔猎人。一闻吾师至，舍网江湖滨。
<br>
<br>　　作礼忏前恶，洁诚期后因。因成日既久，事济身不守。
<br>
<br>　　更出淮楚间，复来荆河口。荆河马卿岑，兹地近道林。
<br>
<br>　　入讲鸟常狎，坐禅兽不侵。都非缘未尽，曾是教所任。
<br>
<br>　　故我一来事，永承微妙音。竹房见衣钵，松宇清身心。
<br>
<br>　　早悔业至浅，晚成计可寻。善哉远公义，清净如黄金。
<br>
<br>　　卷130_5  「游天竺寺」崔颢
<br>
<br>　　晨登天竺山，山殿朝阳晓。泉争喷薄，江岫相萦绕。
<br>
<br>　　直上孤顶高，平看众峰小。南州十二月，地暖冰雪少。
<br>
<br>　　青翠满寒山，藤萝覆冬沼。花龛瀑布侧，青壁石林杪。
<br>
<br>　　鸣钟集人天，施饭聚猿鸟。洗意归清净，澄心悟空了。
<br>
<br>　　始知世上人，万物一何扰。
<br>
<br>　　卷130_6  「入若耶溪」崔颢
<br>
<br>　　轻舟去何疾，已到云林境。起坐鱼鸟间，动摇山水影。
<br>
<br>　　岩中响自答，溪里言弥静。事事令人幽，停桡向馀景。
<br>
<br>　　卷130_7  「杂诗」崔颢
<br>
<br>　　可怜青铜镜，挂在白玉堂。玉堂有美女，娇弄明月光。
<br>
<br>　　罗袖拂金鹊，彩屏点红妆。妆罢含情坐，春风桃李香。
<br>
<br>　　卷130_8  「结定襄郡狱效陶体」崔颢
<br>
<br>　　我在河东时，使往定襄里。定襄诸小儿，争讼纷城市。
<br>
<br>　　长老莫敢言，太守不能理。谤书盈几案，文墨相填委。
<br>
<br>　　牵引肆中翁，追呼田家子。我来折此狱，五听辨疑似。
<br>
<br>　　小大必以情，未尝施鞭。是时三月暮，遍野农桑起。
<br>
<br>　　里巷鸣春鸠，田园引流水。此乡多杂俗，戎夏殊音旨。
<br>
<br>　　顾问边塞人，劳情曷云已。
<br>
<br>　　卷130_9  「长安道（一作霍将军）」崔颢
<br>
<br>　　长安甲第高入云，谁家居住霍将军。日晚朝回拥宾从，
<br>
<br>　　路傍揖拜何纷纷。莫言炙手手可热，须臾火尽灰亦灭。
<br>
<br>　　莫言贫贱即可欺，人生富贵自有时。一朝天子赐颜色，
<br>
<br>　　世上悠悠应始知。
<br>
<br>　　卷130_10  「行路难」崔颢
<br>
<br>　　君不见建章宫中金明枝，万万长条拂地垂。
<br>
<br>　　二月三月花如霰，九重幽深君不见。艳彩朝含四宝宫，
<br>
<br>　　香风旦入朝云殿。汉家宫女春未阑，爱此芳香朝暮看。
<br>
<br>　　看来看去心不忘，攀折将安镜台上。双双素手剪不成，
<br>
<br>　　两两红妆笑相向。建章昨夜起春风，一花飞落长信宫。
<br>
<br>　　长信丽人见花泣，忆此珍树何嗟及。我昔初在昭阳时，
<br>
<br>　　朝攀暮折登玉墀。只言岁岁长相对，不悟今朝遥相思。
<br>
<br>　　卷130_11  「孟门行」崔颢
<br>
<br>　　黄雀衔黄花，翩翩傍檐隙。本拟报君恩，如何反弹射。
<br>
<br>　　金美酒满座春，平原爱才多众宾。满堂尽是忠义士，
<br>
<br>　　何意得有谗谀人。谀言反覆那可道，能令君心不自保。
<br>
<br>　　北园新栽桃李枝，根株未固何转移。成阴结实君自取，
<br>
<br>　　若问傍人那得知。
<br>
<br>　　卷130_12  「渭城少年行」崔颢
<br>
<br>　　洛阳三月梨花飞，秦地行人春忆归。扬鞭走马城南陌，
<br>
<br>　　朝逢驿使秦川客。驿使前日发章台，传道长安春早来。
<br>
<br>　　棠梨宫中燕初至，葡萄馆里花正开。念此使人归更早，
<br>
<br>　　三月便达长安道。长安道上春可怜，摇风荡日曲江边。
<br>
<br>　　万户楼台临渭水，五陵花柳满秦川。秦川寒食盛繁华，
<br>
<br>　　游子春来不见家。斗鸡下杜尘初合，走马章台日半斜。
<br>
<br>　　章台帝城称贵里，青楼日晚歌钟起。贵里豪家白马骄，
<br>
<br>　　五陵年少不相饶。双双挟弹来金市，两两鸣鞭上渭桥。
<br>
<br>　　渭城桥头酒新熟，金鞍白马谁家宿。可怜锦瑟筝琵琶，
<br>
<br>　　玉壶清酒就倡家。小妇春来不解羞，娇歌一曲杨柳花。
<br>
<br>　　卷130_13  「卢姬篇」崔颢
<br>
<br>　　卢姬少小魏王家，绿鬓红唇桃李花。魏王绮楼十二重，
<br>
<br>　　水晶帘箔绣芙蓉。白玉栏干金作柱，楼上朝朝学歌舞。
<br>
<br>　　前堂后堂罗袖人，南窗北窗花发春。翠幌珠帘斗丝管，
<br>
<br>　　一弹一奏云欲断。君王日晚下朝归，鸣环佩玉生光辉。
<br>
<br>　　人生今日得娇贵，谁道卢姬身细微。
<br>
<br>　　卷130_14  「江畔老人愁」崔颢
<br>
<br>　　江南年少十八九，乘舟欲渡青溪口。青溪口边一老翁，
<br>
<br>　　鬓眉皓白已衰朽。自言家代仕梁陈，垂朱拖紫三十人。
<br>
<br>　　两朝出将复入相，五世叠鼓乘朱轮。父兄三叶皆尚主，
<br>
<br>　　子女四代为妃嫔。南山赐田接御苑，北宫甲第连紫宸。
<br>
<br>　　直言荣华未休歇，不觉山崩海将竭。兵戈乱入建康城，
<br>
<br>　　烟火连烧未央阙。衣冠士子陷锋刃，良将名臣尽埋没。
<br>
<br>　　山川改易失市朝，衢路纵横填白骨。老人此时尚少年，
<br>
<br>　　脱身走得投海边。罢兵岁馀未敢出，去乡三载方来旋。
<br>
<br>　　蓬蒿忘却五城宅，草木不识青G田。虽然得归到乡土，
<br>
<br>　　零丁贫贱长辛苦。采樵屡入历阳山，刈稻常过新林浦。
<br>
<br>　　少年欲知老人岁，岂知今年一百五。君今少壮我已衰，
<br>
<br>　　我昔少年君不睹。人生贵贱各有时，莫见羸老相轻欺。
<br>
<br>　　感君相问为君说，说罢不觉令人悲。
<br>
<br>　　卷130_15  「邯郸宫人怨」崔颢
<br>
<br>　　邯郸陌上三月春，暮行逢见一妇人。自言乡里本燕赵，
<br>
<br>　　少小随家西入秦。母兄怜爱无俦侣，五岁名为阿娇女。
<br>
<br>　　七岁丰茸好颜色，八岁黠惠能言语。十三兄弟教诗书，
<br>
<br>　　十五青楼学歌舞。我家青楼临道傍，纱窗绮幔暗闻香。
<br>
<br>　　日暮笙歌君驻马，春日妆梳妾断肠。不用城南使君婿，
<br>
<br>　　本求三十侍中郎。何知汉帝好容色，玉辇携登归建章。
<br>
<br>　　建章宫殿不知数，万户千门深且长。百堵涂椒接青琐，
<br>
<br>　　九华阁道连洞房。水晶帘箔云母扇，琉璃窗牖玳瑁床。
<br>
<br>　　岁岁年年奉欢宴，娇贵荣华谁不羡。恩情莫比陈皇后，
<br>
<br>　　宠爱全胜赵飞燕。瑶房侍寝世莫知，金屋更衣人不见。
<br>
<br>　　谁言一朝复一日，君王弃世市朝变。宫车出葬茂陵田，
<br>
<br>　　贱妾独留长信殿。一朝太子升至尊，宫中人事如掌翻。
<br>
<br>　　同时侍女见谗毁，后来新人莫敢言。兄弟印绶皆被夺，
<br>
<br>　　昔年赏赐不复存。一旦放归旧乡里，乘车垂泪还入门。
<br>
<br>　　父母愍我曾富贵，嫁与西舍金王孙。念此翻覆复何道，
<br>
<br>　　百年盛衰谁能保。忆昨尚如春日花，悲今已作秋时草。
<br>
<br>　　少年去去莫停鞭，人生万事由上天。非我今日独如此，
<br>
<br>　　古今歇薄皆共然。
<br>
<br>　　卷130_16  「川上女」崔颢
<br>
<br>　　川上女，晚妆鲜，日落青渚试轻楫。汀长花满正回船，
<br>
<br>　　暮来浪起风转紧。自言此去横塘近，绿江无伴夜独行，
<br>
<br>　　独行心绪愁无尽。
<br>
<br>　　卷130_17  「雁门胡人歌」崔颢
<br>
<br>　　高山代郡东接燕，雁门胡人家近边。解放胡鹰逐塞鸟，
<br>
<br>　　能将代马猎秋田。山头野火寒多烧，雨里孤峰湿作烟。
<br>
<br>　　闻道辽西无斗战，时时醉向酒家眠。
<br>
<br>　　卷130_18  「代闺人答轻薄少年」崔颢
<br>
<br>　　妾家近隔凤凰池，粉壁纱窗杨柳垂。本期汉代金吾婿，
<br>
<br>　　误嫁长安游侠儿。儿家夫婿多轻薄，借客探丸重然诺。
<br>
<br>　　平明挟弹入新丰，日晚挥鞭出长乐。青丝白马冶游园，
<br>
<br>　　能使行人驻马看。自矜陌上繁华盛，不念闺中花鸟阑。
<br>
<br>　　花间陌上春将晚，走马斗鸡犹未返。三时出望无消息，
<br>
<br>　　一去那知行近远。桃李花开覆井栏，朱楼落日卷帘看。
<br>
<br>　　愁来欲奏相思曲，抱得秦筝不忍弹。
<br>
<br>　　卷130_19  「七夕」崔颢
<br>
<br>　　长安城中月如练，家家此夜持针线。仙裙玉佩空自知，
<br>
<br>　　天上人间不相见。长信深阴夜转幽，瑶阶金阁数萤流。
<br>
<br>　　班姬此夕愁无限，河汉三更看斗牛。
<br>
<br>　　卷130_20  「长门怨」崔颢
<br>
<br>　　君王宠初歇，弃妾长门宫。紫殿青苔满，高楼明月空。
<br>
<br>　　夜愁生枕席，春意罢帘栊。泣尽无人问，容华落镜中。
<br>
<br>　　卷130_21  「王家少妇（一作古意）」崔颢
<br>
<br>　　十五嫁王昌，盈盈入画堂。自矜年最少，复倚婿为郎。
<br>
<br>　　舞爱前G绿，歌怜子夜长。闲来斗百草，度日不成妆。
<br>
<br>　　卷130_22  「岐王席观妓（一作卢女曲）」崔颢
<br>
<br>　　二月春来半，宫中日渐长。柳垂金屋暖，花发玉楼香。
<br>
<br>　　拂匣先临镜，调笙更炙簧。还将歌舞态，只拟奉君王。
<br>
<br>　　卷130_23  「上巳」崔颢
<br>
<br>　　巳日帝城春，倾都祓禊晨。停车须傍水，奏乐要惊尘。
<br>
<br>　　弱柳障行骑，浮桥拥看人。犹言日尚早，更向九龙津。
<br>
<br>　　卷130_24  「赠梁州张都督」崔颢
<br>
<br>　　闻君为汉将，虏骑罢南侵。出塞清沙漠，还家拜羽林。
<br>
<br>　　风霜臣节苦，岁月主恩深。为语西河使，知余报国心。
<br>
<br>　　卷130_25  「赠卢八象」崔颢
<br>
<br>　　客从巴水渡，传尔溯行舟。是日风波霁，高堂雨半收。
<br>
<br>　　青山满蜀道，绿水向荆州。不作书相问，谁能慰别愁。
<br>
<br>　　卷130_26  「题潼关楼」崔颢
<br>
<br>　　客行逢雨霁，歇马上津楼。山势雄三辅，关门扼九州。
<br>
<br>　　川从陕路去，河绕华阴流。向晚登临处，风烟万里愁。
<br>
<br>　　卷130_27  「题沈隐侯八咏楼」崔颢
<br>
<br>　　梁日东阳守，为楼望越中。绿窗明月在，青史古人空。
<br>
<br>　　江静闻山，川长数塞鸿。登临白云晚，流恨此遗风。
<br>
<br>　　卷130_28  「晚入汴水」崔颢
<br>
<br>　　昨晚南行楚，今朝北溯河。客愁能几日，乡路渐无多。
<br>
<br>　　晴景摇津树，春风起棹歌。长淮亦已尽，宁复畏潮波。
<br>
<br>　　卷130_29  「发锦沙村」崔颢
<br>
<br>　　北上途未半，南行岁已阑。孤舟下建德，江水入新安。
<br>
<br>　　海近山常雨，G深地早寒。行行泊不可，须及子陵滩。
<br>
<br>　　卷130_30  「送单于裴都护赴西河」崔颢
<br>
<br>　　征马去翩翩，城秋月正圆。单于莫近塞，都护欲临边。
<br>
<br>　　汉驿通烟火，胡沙乏井泉。功成须献捷，未必去经年。
<br>
<br>　　卷130_31  「黄鹤楼」崔颢
<br>
<br>　　昔人已乘白云去，此地空馀黄鹤楼。黄鹤一去不复返，
<br>
<br>　　白云千载空悠悠。晴川历历汉阳树，春草萋萋鹦鹉洲。
<br>
<br>　　日暮乡关何处是，烟波江上使人愁。
<br>
<br>　　卷130_32  「行经华阴」崔颢
<br>
<br>　　i太华俯咸京，天外三峰削不成。武帝祠前云欲散，
<br>
<br>　　仙人掌上雨初晴。河山北枕秦关险，驿树西连汉平。
<br>
<br>　　借问路傍名利客，无如此处学长生。
<br>
<br>　　卷130_33  「相逢行」崔颢
<br>
<br>　　妾年初二八，家住洛桥头。玉户临驰道，朱门近御沟。
<br>
<br>　　使君何假问，夫婿大长秋。女弟新承宠，诸兄近拜侯。
<br>
<br>　　春生百子殿，花发五城楼。出入千门里，年年乐未休。
<br>
<br>　　卷130_34  「辽西作（一作关西行）」崔颢
<br>
<br>　　燕郊芳岁晚，残雪冻边城。四月青草合，辽阳春水生。
<br>
<br>　　胡人正牧马，汉将日征兵。露重宝刀湿，沙虚金鼓鸣。
<br>
<br>　　寒衣著已尽，春服与谁成。寄语洛阳使，为传边塞情。
<br>
<br>　　卷130_35  「奉和许给事夜直简诸公」崔颢
<br>
<br>　　西掖黄枢近，东曹紫禁连。地因才子拜，人用省郎迁。
<br>
<br>　　夜直千门静，河明万象悬。建章宵漏急，阊阖晓钟传。
<br>
<br>　　宠列貂蝉位，恩深侍从年。九重初起草，五夜即成篇。
<br>
<br>　　顾己无官次，循涯但自怜。远陪兰署作，空此仰神仙。
<br>
<br>　　卷130_36  「舟行入剡」崔颢
<br>
<br>　　鸣棹下东阳，回舟入剡乡。青山行不尽，绿水去何长。
<br>
<br>　　地气秋仍湿，江风晚渐凉。山梅犹作雨，G橘未知霜。
<br>
<br>　　谢客文逾盛，林公未可忘。多惭越中好，流恨阅时芳。
<br>
<br>　　卷130_37  「澄水如鉴」崔颢
<br>
<br>　　圣贤将立喻，上善贮情深。洁白依全德，澄清有片心。
<br>
<br>　　浇浮知不挠，滥浊固难侵。方寸悬高鉴，生涯讵陆沉。
<br>
<br>　　对泉能自诫，如镜静相临。廉慎传家政，流芳合古今。
<br>
<br>　　卷130_38  「长干曲四首（一作江南曲）」崔颢
<br>
<br>　　君家何处住，妾住在横塘。停船暂借问，或恐是同乡。
<br>
<br>　　家临九江水，来去九江侧。同是长干人，自小不相识。
<br>
<br>　　下渚多风浪，莲舟渐觉稀。那能不相待，独自逆潮归。
<br>
<br>　　三江潮水急，五湖风浪涌。由来花性轻，莫畏莲舟重。
<br>
<br>　　卷130_39  「维扬送友还苏州」崔颢
<br>
<br>　　长安南下几程途，得到邗沟吊绿芜。
<br>
<br>　　渚畔鲈鱼舟上钓，羡君归老向东吴。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
