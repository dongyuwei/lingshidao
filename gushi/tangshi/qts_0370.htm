<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百七十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷三百七十
<br>
<br>　　卷370_1  「白云起封中诗（题中用韵，六十字成）」吕温
<br>
<br>　　封开白云起，汉帝坐斋宫。望在泥金上，疑生秘玉中。
<br>
<br>　　攒柯初缭绕，布叶渐蒙笼。日观祥光合，天门瑞气通。
<br>
<br>　　无心已出岫，有势欲凌风。倘遣成膏泽，从兹遍大空。
<br>
<br>　　卷370_2  「终南精舍月中闻磬声诗（题中用韵，六十字成）」吕温
<br>
<br>　　月峰禅室掩，幽磬静昏氛。思入空门妙，声从觉路闻。
<br>
<br>　　泠泠满虚壑，杳杳出寒云。天籁疑难辨，霜钟谁可分。
<br>
<br>　　偶来游法界，便欲谢人群。竟夕听真响，尘心自解纷。
<br>
<br>　　卷370_3  「青出蓝诗（题中有韵，限四十字成）」吕温
<br>
<br>　　物有无穷好，蓝青又出青。朱研未比德，白受始成形。
<br>
<br>　　袍袭宜从政，衿垂可问经。当时不采撷，作色几飘零。
<br>
<br>　　卷370_4  「奉和李相公早朝于中书候传点偶书所怀奉呈门下…郑相公」吕温
<br>
<br>　　禁门留骑吹，内省正衣冠。稍辨绯Ｉ，尚闻钟漏残。
<br>
<br>　　九天炉气暖，六月玉声寒。宿雾开霞观，晨光泛露盘。
<br>
<br>　　致君期反朴，求友得如兰。政自同归理，言成共不刊。
<br>
<br>　　准绳临百度，领袖映千官。卧鼓流沙静，飞航涨海安。
<br>
<br>　　尽规酬主意，偕赋代交欢。雅韵人间满，多惭窃和难。
<br>
<br>　　卷370_5  「奉和武中丞秋日台中寄怀简诸僚友」吕温
<br>
<br>　　圣朝思纪律，宪府得中贤。指顾风行地，仪形月丽天。
<br>
<br>　　不仁恒自远，为政复何先。虚室唯生白，闲情却草玄。
<br>
<br>　　迎霜红叶早，过雨碧苔鲜。鱼乐翻秋水，乌声隔暮烟。
<br>
<br>　　旧游多绝席，感物遂成篇。更许穷荒谷，追歌白雪前。
<br>
<br>　　卷370_6  「吐蕃别馆和周十一郎中杨七录事望白水山作」吕温
<br>
<br>　　纯精结奇状，皎皎天一涯。玉嶂拥清气，莲峰开白花。
<br>
<br>　　半岩晦云雪，高顶澄烟霞。朝昏对宾馆，隐映如仙家。
<br>
<br>　　夙闻蕴孤尚，终欲穷幽遐。暂因行役暇，偶得志所嘉。
<br>
<br>　　明时无外户，胜境即中华。况今舅甥国，谁道隔流沙。
<br>
<br>　　卷370_7  「奉和张舍人阁中直夜思闻雅琴因书事通简僚友」吕温
<br>
<br>　　迢递天上直，寂寞丘中琴。忆尔山水韵，起予仁智心。
<br>
<br>　　凝情在正始，超想疏烦襟。凉生子夜后，月照禁垣深。
<br>
<br>　　远风霭兰气，微露清桐阴。方袭缁衣庆，永奉南薰吟。
<br>
<br>　　卷370_8  「和舍弟惜花绝句（时蕃中使回）」吕温
<br>
<br>　　去年无花看，今年未看花。更闻飘落尽，走马向谁家。
<br>
<br>　　卷370_9  「和恭听晓笼中山鹊」吕温
<br>
<br>　　掩抑中天意，凄怆触笼音。惊晓一闻处，伤春千里心。
<br>
<br>　　卷370_10  「和舍弟让笼中鹰」吕温
<br>
<br>　　未用且求安，无猜也不残。九天飞势在，六月目睛寒。
<br>
<br>　　动触樊笼倦，闲消肉食难。主人憎恶鸟，试待一呼看。
<br>
<br>　　卷370_11  「同恭夏日题寻真观李宽中秀才书院」吕温
<br>
<br>　　闭院开轩笑语阑，江山并入一壶宽。微风但觉杉香满，
<br>
<br>　　烈日方知竹气寒。披卷最宜生白室，吟诗好就步虚坛。
<br>
<br>　　愿君此地攻文字，如炼仙家九转丹。
<br>
<br>　　卷370_12  「同舍弟恭岁暮寄晋州李六协律三十韵」吕温
<br>
<br>　　古人犹悲秋，况复岁暮时。急景迫流念，穷阴结长悲。
<br>
<br>　　阳乌下西岭，月鹊惊南枝。揽衣步霜砌，倚杖临冰池。
<br>
<br>　　UU若有失，悄悄良不怡。忽闻晨起吟，宛是同所思。
<br>
<br>　　有美壮感激，无何远栖迟。摧藏变化用，掩抑扶摇姿。
<br>
<br>　　时杰岂虚出，天道信可欺。巨川望汔济，寒谷待潜吹。
<br>
<br>　　剑匣益精利，玉韬宁磷缁。戒哉轻沽诸，行矣自宠之。
<br>
<br>　　伊我抱微尚，仲氏即心期。讨论自少小，形影相差池。
<br>
<br>　　比来胸中气，欲耀天下奇。云雨沛萧艾，烟阁双萎蕤。
<br>
<br>　　几年困方枘，一旦迷多岐。道因穷理悟，命以尽性知。
<br>
<br>　　事去类绝弦，时来如转规。伊吕偶然得，孔墨徒尔为。
<br>
<br>　　早行多露悔，强进触藩羸。功名岂身利，仁义非吾私。
<br>
<br>　　万物自身化，一夫何驱驰。不如任行止，委命安所宜。
<br>
<br>　　劝君休感叹，与予陶希夷。明年郊天后，庆泽岁华滋。
<br>
<br>　　曲水杏花雪，香街青柳丝。良时且暂欢，樽酒聊共持。
<br>
<br>　　闲过漆园叟，醉看五陵儿。寄言思隐处，不久来相追。
<br>
<br>　　卷370_13  「青海西寄窦三端公」吕温
<br>
<br>　　时同事弗同，穷节厉阴风。我役流沙外，君朝紫禁中。
<br>
<br>　　从容非所羡，辛苦竟何功。但示酬恩路，浮生任转蓬。
<br>
<br>　　卷370_14  「蕃中拘留岁馀回至陇石先寄城中亲故」吕温
<br>
<br>　　蓬转星霜改，兰陔色养违。穷泉百死别，绝域再生归。
<br>
<br>　　镜数成丝发，囊收^血衣。酬恩有何力，只弃一毛微。
<br>
<br>　　卷370_15  「吐蕃别馆卧病寄朝中诸友」吕温
<br>
<br>　　星汉纵横车马喧，风摇玉佩烛花繁。
<br>
<br>　　岂知羸卧穷荒外，日满深山犹闭门。
<br>
<br>　　卷370_16  「吐蕃别馆中和日寄朝中僚旧」吕温
<br>
<br>　　清时令节千官会，绝域穷山一病夫。
<br>
<br>　　遥想满堂欢笑处，几人缘我向西隅。
<br>
<br>　　卷370_17  「及第后答潼关主人」吕温
<br>
<br>　　本欲云雨化，却随波浪翻。一沾太常第，十过潼关门。
<br>
<br>　　志力且虚弃，功名谁复论。主人故相问，惭笑不能言。
<br>
<br>　　卷370_18  「河中城南姚家浴后题赠主人」吕温
<br>
<br>　　新浴振轻衣，满堂寒月色。主人有美酒，况是曾相识。
<br>
<br>　　卷370_19  「看浑中丞山桃花初有他客不通晚方得入因有戏赠」吕温
<br>
<br>　　朝来驻马香街里，风度遥闻语笑声。
<br>
<br>　　无事闭门教日晚，山桃落尽不胜情。
<br>
<br>　　卷370_20  「赠友人」吕温
<br>
<br>　　南山双乔松，擢本皆千寻。夕流膏露津，朝被青云阴。
<br>
<br>　　负雪出深涧，摇风倚高岑。明堂久不构，云干何森森。
<br>
<br>　　匠意方雕巧，时情正夸淫。生材会有用，天地岂无心。
<br>
<br>　　卷370_21  「道州夏日郡内北桥新亭书怀赠何元二处士」吕温
<br>
<br>　　结构池梁上，登临日几回。晴空交密叶，阴岸积苍苔。
<br>
<br>　　爽气中央满，清风四面来。振衣生羽翰，高枕出尘埃。
<br>
<br>　　齐物鱼何乐，忘机鸟不猜。闲销炎昼静，选胜火云开。
<br>
<br>　　僻远宜孱性，优游赖废材。愿为长泛梗，莫作重然灰。
<br>
<br>　　守道穷非过，先时动是灾。寄言徐孺子，宾榻且徘徊。
<br>
<br>　　卷370_22  「道州弘道县主簿知县三年颇著廉慎秩满…赴衡州题其厅事」吕温
<br>
<br>　　为理赖同力，陟明非所任。废田方垦草，新柘未成阴。
<br>
<br>　　术浅功难就，人疲感易深。烦君驻归棹，与慰不欺心。
<br>
<br>　　卷370_23  「道州将赴衡州酬别江华毛令」吕温
<br>
<br>　　布帛精粗任土宜，疲人识信每先期。
<br>
<br>　　明朝别后无他嘱，虽是蒲鞭也莫施。
<br>
<br>　　卷370_24  「道州夏日早访荀参军林园敬酬见赠」吕温
<br>
<br>　　高眠日出始开门，竹径旁通到后园。陶亮横琴空有意，
<br>
<br>　　任棠置水竟无言。松窗宿翠含风薄，槿援朝花带露繁。
<br>
<br>　　山郡本来车马少，更容相访莫辞喧。
<br>
<br>　　卷370_25  「道州敬酬何处士怀郡楼月夜之作」吕温
<br>
<br>　　清质悠悠素彩融，长川迥陆合为空。
<br>
<br>　　佳人甚近山城闭，夏夜相望水镜中。
<br>
<br>　　卷370_26  「道州敬酬何处士书情见赠」吕温
<br>
<br>　　意气曾倾四国豪，偶来幽寺息尘劳。严陵钓处江初满，
<br>
<br>　　梁甫吟时月正高。新识几人知杞梓，故园何岁长蓬蒿。
<br>
<br>　　期君自致青云上，不用伤心叹二毛。
<br>
<br>　　卷370_27  「戏赠灵澈上人」吕温
<br>
<br>　　僧家亦有芳春兴，自是禅心无滞境。
<br>
<br>　　君看池水湛然时，何曾不受花枝影。
<br>
<br>　　卷370_28  「二月一日是贞元旧节有感绝句寄黔南窦三洛阳卢七」吕温
<br>
<br>　　同事先皇立玉墀，中和旧节又支离。
<br>
<br>　　今朝各自看花处，万里遥知掩泪时。
<br>
<br>　　卷370_29  「初发道州答崔三连州题海阳亭见寄绝句」吕温
<br>
<br>　　吏中习隐好跻攀，不扰疲人便自闲。
<br>
<br>　　闻说殷勤海阳事，令人转忆舜祠山。
<br>
<br>　　卷370_30  「答段秀才」吕温
<br>
<br>　　尽日看花君不来，江城半夜与君开。
<br>
<br>　　楼中共指南园火，红烬随花落碧苔。
<br>
<br>　　卷370_31  「宗礼欲往桂州，苦雨因以戏赠」吕温
<br>
<br>　　农人辛苦绿苗齐，正爱梅天水满堤。
<br>
<br>　　知汝使车行意速，但令骢马著鄣泥。
<br>
<br>　　卷370_32  「道州奉寄襄阳裴相公」吕温
<br>
<br>　　悠悠世路自浮沉，岂问仁贤待物心。
<br>
<br>　　最忆过时留宴处，艳歌催酒后亭深。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
