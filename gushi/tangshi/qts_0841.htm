<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百四十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百四十一
<br>
<br>　　卷841_1  「登祝融峰」齐己
<br>
<br>　　猿鸟共不到，我来身欲浮。四边空碧落，绝顶正清秋。
<br>
<br>　　宇宙知何极，华夷见细流。坛西独立久，白日转神州。
<br>
<br>　　卷841_2  「寄贯休」齐己
<br>
<br>　　子美曾吟处，吾师复去吟。是何多胜地，销得二公心。
<br>
<br>　　锦水流春阔，峨嵋叠雪深。时逢蜀僧说，或道近游黔。
<br>
<br>　　卷841_3  「送唐禀正字归萍川」齐己
<br>
<br>　　霜须芸阁吏，久掩白云扉。来谒元戎后，还骑病马归。
<br>
<br>　　烟村蔬饮淡，江驿雪泥肥。知到中林日，春风长涧薇。
<br>
<br>　　卷841_4  「寄怀江西栖公」齐己
<br>
<br>　　龙沙为别日，庐阜得书年。不见来香社，相思绕白莲。
<br>
<br>　　江僧归海寺，楚路接吴烟。老病何堪说，扶羸寄此篇。
<br>
<br>　　卷841_5  「山中喜得友生书」齐己
<br>
<br>　　柴门关树石，未省梦尘埃。落日啼猿里，同人有信来。
<br>
<br>　　自成为拙隐，难以谢多才。见说相思处，前峰对古台。
<br>
<br>　　卷841_6  「谢人惠扇子及茶」齐己
<br>
<br>　　枪旗封蜀茗，圆洁制鲛绡。好客分烹煮，青蝇避动摇。
<br>
<br>　　陆生夸妙法，班女恨凉飙。多谢崔居士，相思寄寂寥。
<br>
<br>　　卷841_7  「寄监利司空学士」齐己
<br>
<br>　　诗家为政别，清苦日闻新。乱后无荒地，归来尽远人。
<br>
<br>　　宽容民赋税，憔悴吏精神。何必河阳县，空传桃李春。
<br>
<br>　　卷841_8  「答陈秀才」齐己
<br>
<br>　　万事皆可了，有诗门最深。古人难得志，吾子苦留心。
<br>
<br>　　野叠凉云朵，苔重怪木阴。他年立名字，笑我老双林。
<br>
<br>　　卷841_9  「游橘洲」齐己
<br>
<br>　　春日上芳洲，经春兰杜幽。此时寻橘岸，昨日在城楼。
<br>
<br>　　鹭立青枫杪，沙沈白浪头。渔家好生计，檐底系扁舟。
<br>
<br>　　卷841_10  「寄武陵道友」齐己
<br>
<br>　　阮肇迷仙处，禅门接紫霞。不知寻鹤路，几里入桃花。
<br>
<br>　　晚树阴摇藓，春潭影弄砂。何当见招我，乞与片生涯。
<br>
<br>　　卷841_11  「谢人惠药」齐己
<br>
<br>　　五金元造化，九炼更精新。敢谓长生客，将遗必死人。
<br>
<br>　　久餐应换骨，一服已通神。终逐淮王去，永抛浮世尘。
<br>
<br>　　卷841_12  「还族弟卷」齐己
<br>
<br>　　岂要私相许，君诗自入神。风骚何句出，瀑布一联新。
<br>
<br>　　□若长如此，名须远逐身。闲斋舒复卷，留滞忽经旬。
<br>
<br>　　卷841_13  「送周秀游峡」齐己
<br>
<br>　　又向夔城去，知难动旅魂。自非亡国客，何虑断肠猿。
<br>
<br>　　滟分高仞，瞿塘露浅痕。明年期此约，平稳到荆门。
<br>
<br>　　卷841_14  「荆门夏日寄洞山节公」齐己
<br>
<br>　　湖光摇翠木，灵洞叠云深。五月经行处，千秋桧柏阴。
<br>
<br>　　山形临北渚，僧格继东林。莫惜相招信，余心是此心。
<br>
<br>　　卷841_15  「再经蒋山与诸长老夜话」齐己
<br>
<br>　　远迹都如雁，南行又北回。老僧犹记得，往岁已曾来。
<br>
<br>　　话遍名山境，烧残黑栎灰。无因伴师往，归思在天台。
<br>
<br>　　卷841_16  「寄当阳张明府」齐己
<br>
<br>　　玉泉神运寺，寒磬彻琴堂。有境灵如此，为官兴亦长。
<br>
<br>　　吏愁清白甚，民乐赋输忘。闻说巴山县，今来尚忆张。
<br>
<br>　　卷841_17  「游三觉山」齐己
<br>
<br>　　白石路重重，萦纡势忽穷。孤峰擎像阁，万木蔽星空。
<br>
<br>　　世论随时变，禅怀历劫同。良宵正冥目，海日上窗红。
<br>
<br>　　卷841_18  「庭际晚菊上主人」齐己
<br>
<br>　　九月将欲尽，幽丛始绽芳。都缘含正气，不是背重阳。
<br>
<br>　　采去蜂声远，寻来蝶路长。王孙归未晚，犹得泛金觞。
<br>
<br>　　卷841_19  「送赵长史归闽川」齐己
<br>
<br>　　荆门与闽越，关戍隔三千。风雪扬帆去，台隍指海边。
<br>
<br>　　客情消旅火，王化似尧年。莫失春回约，江城谷雨前。
<br>
<br>　　卷841_20  「拟嵇康绝交寄湘中贯微」齐己
<br>
<br>　　何处同嵇懒，吾徒道异诸。本无文字学，何有往来书。
<br>
<br>　　岳寺逍遥梦，侯门勉强居。相知在玄契，莫讶八行疏。
<br>
<br>　　卷841_21  「寄许州清古」齐己
<br>
<br>　　北来儒士说，许下有吟僧。白日身长倚，清秋塔上层。
<br>
<br>　　言虽依景得，理要入无征。敢望多相示，孱微老不胜。
<br>
<br>　　卷841_22  「谢丁秀才见示赋卷」齐己
<br>
<br>　　五首新裁翦，搜罗尽指归。谁曾师古律，君自负天机。
<br>
<br>　　圣后求贤久，明公得隽稀。乘秋好携去，直望九霄飞。
<br>
<br>　　卷841_23  「惊秋」齐己
<br>
<br>　　褰帘听秋信，晚傍竹声归。多故堪伤骨，孤峰好拂衣。
<br>
<br>　　梧桐凋绿尽，菡萏堕红稀。却恐吾形影，嫌心与口违。
<br>
<br>　　卷841_24  「夏日雨中寄幕中知己」齐己
<br>
<br>　　北风吹夏雨，和竹亚南轩。豆枕欹凉冷，莲峰入梦魂。
<br>
<br>　　窗多斜迸湿，庭遍瀑流痕。清兴知无限，晴来示一言。
<br>
<br>　　卷841_25  「夜次湘阴」齐己
<br>
<br>　　风涛出洞庭，帆影入澄清。何处惊鸿起，孤舟趁月行。
<br>
<br>　　时难多战地，野阔绝春耕。骨肉知存否，林园近郡城。
<br>
<br>　　卷841_26  「寄唐禀正字」齐己
<br>
<br>　　疏野还如旧，何曾称在城。水边无伴立，天际有山横。
<br>
<br>　　落日云霞赤，高窗笔砚明。鲍昭多所得，时忆寄汤生。
<br>
<br>　　卷841_27  「宿舒湖希上人房」齐己
<br>
<br>　　入寺先来此，经窗半在湖。秋风新菡萏，暮雨老菰蒲。
<br>
<br>　　任听浮生速，能消默坐无。语来灯焰短，G唳发高梧。
<br>
<br>　　卷841_28  「戊辰岁江南感怀」齐己
<br>
<br>　　忽忽动中私，人间何所之。老过离乱世，生在太平时。
<br>
<br>　　桃李春无主，杉松寺有期。曾吟子山赋，何啻旧凌迟。
<br>
<br>　　卷841_29  「送林上人归永嘉旧居」齐己
<br>
<br>　　东越常悬思，山门在永嘉。秋光浮楚水，帆影背长沙。
<br>
<br>　　城黑天台雨，村明海峤霞。时寻谢公迹，春草有瑶花。
<br>
<br>　　卷841_30  「答友生山居寄示」齐己
<br>
<br>　　嘉遁有新吟，因僧寄竹林。静思来鸟外，闲味绕松阴。
<br>
<br>　　兵寇凭凌甚，溪山几许深。休为反招隐，携取一相寻。
<br>
<br>　　卷841_31  「新秋霁后晚眺怀先公」齐己
<br>
<br>　　雨霁湘楚晚，水凉天亦澄。山中应解夏，渡口有行僧。
<br>
<br>　　鸟列沧洲队，云排碧落层。孤峰磬声绝，一点石龛灯。
<br>
<br>　　卷841_32  「池上感兴」齐己
<br>
<br>　　所向似无端，风前吟凭栏。旁人应闷见，片水自闲看。
<br>
<br>　　碧底红鳞鬣，澄边白羽翰。南山众木叶，飘著竹声干。
<br>
<br>　　卷841_33  「和昙域上人寄赠之什」齐己
<br>
<br>　　百病煎衰朽，栖迟战国中。思量青壁寺，行坐赤松风。
<br>
<br>　　道寄虚无合，书传往复空。可怜禅月子，香火国门东。
<br>
<br>　　卷841_34  「吊双泉大师真塔」齐己
<br>
<br>　　塔耸层峰后，碑镌巨石新。不知将一句，分付与何人。
<br>
<br>　　静坐云生衲，空山月照真。后徒游礼者，犹认指迷津。
<br>
<br>　　卷841_35  「暮冬送U上人归华容」齐己
<br>
<br>　　故园虽不远，那免怆行思。莽苍平湖路，霏微过雪时。
<br>
<br>　　全无山阻隔，或有客相随。得见交亲后，春风动柳丝。
<br>
<br>　　卷841_36  「秋夜听业上人弹琴」齐己
<br>
<br>　　万物都寂寂，堪闻弹正声。人心尽如此，天下自和平。
<br>
<br>　　湘水泻秋碧，古风吹太清。往年庐岳奏，今夕更分明。
<br>
<br>　　卷841_37  「谢人惠丹药」齐己
<br>
<br>　　别后闻餐饵，相逢讶道情。肌肤红色透，髭发黑光生。
<br>
<br>　　仙洞谁传与，松房自炼成。常蒙远分惠，亦觉骨毛轻。
<br>
<br>　　卷841_38  「荆门病中寄怀贯微上人」齐己
<br>
<br>　　我衰君亦老，相忆更何言。除泥安禅力，难医必死根。
<br>
<br>　　梅寒争雪彩，日冷让冰痕。早晚东归去，同寻入石门。
<br>
<br>　　卷841_39  「答孔秀才」齐己
<br>
<br>　　早向文章里，能降少壮心。不愁人不爱，闲处自闲吟。
<br>
<br>　　水国云雷阔，僧园竹树深。无嫌我衰飒，时此一相寻。
<br>
<br>　　卷841_40  「秋江」齐己
<br>
<br>　　两岸山青映，中流一棹声。远无风浪动，正向夕阳横。
<br>
<br>　　岛屿蝉分宿，沙洲客独行。浩然心自合，何必濯吾缨。
<br>
<br>　　卷841_41  「船窗」齐己
<br>
<br>　　孤舸凭幽窗，清波逼面凉。举头还有碍，低眼即无妨。
<br>
<br>　　瞥过沙禽翠，斜分夕照光。何时到山寺，上阁看江乡。
<br>
<br>　　卷841_42  「永夜」齐己
<br>
<br>　　永日还欹枕，良宵亦曲肱。神闲无万虑，壁冷有残灯。
<br>
<br>　　香影浮龛象，瓶声著井冰。寻思到何处，海上断崖僧。
<br>
<br>　　卷841_43  「中春怆怀寄二三知己」齐己
<br>
<br>　　眼暗心还白，逢春强凭栏。因闻积雨夜，却忆旧山寒。
<br>
<br>　　竹撼烟丛滑，花烧露朵干。故人相会处，应话此衰残。
<br>
<br>　　卷841_44  「自遣」齐己
<br>
<br>　　了然知是梦，既觉更何求。死入孤峰去，灰飞一烬休。
<br>
<br>　　云无空碧在，天静月华流。免有诸徒弟，时来吊石头。
<br>
<br>　　卷841_45  「送陈霸归闽」齐己
<br>
<br>　　凉风动行兴，含笑话临途。已得身名了，全忘客道孤。
<br>
<br>　　乡程过百越，帆影绕重湖。家在飞鸿外，音书可寄无。
<br>
<br>　　卷841_46  「寄孙辟呈郑谷郎中」齐己
<br>
<br>　　衡岳去都忘，清吟恋省郎。淹留才半月，酬唱颇盈箱。
<br>
<br>　　雪长松柽格，茶添语话香。因论乐安子，年少老篇章。
<br>
<br>　　卷841_47  「荆门送人自峨嵋游南岳」齐己
<br>
<br>　　峨嵋来已远，衡岳去犹赊。南浦悬帆影，西风乱荻花。
<br>
<br>　　天涯遥梦泽，山众近长沙。有兴多新作，携将大府夸。
<br>
<br>　　卷841_48  「谢主人石笋」齐己
<br>
<br>　　西园罢宴游，东阁念林丘。特减花边峭，来添竹里幽。
<br>
<br>　　忆过阳朔见，曾记大湖求。从此频吟绕，归山意亦休。
<br>
<br>　　卷841_49  「经安公寺」齐己
<br>
<br>　　大圣威灵地，安公宴坐踪。未知长寂默，不见久从容。
<br>
<br>　　塔影高群木，江声压暮钟。此游幽胜后，来梦亦应重。
<br>
<br>　　卷841_50  「秋夕寄诸侄」齐己
<br>
<br>　　每到秋残夜，灯前忆故乡。园林红橘柚，窗户碧潇湘。
<br>
<br>　　离别身垂老，艰难路去长。弟兄应健在，兵火里耕桑。
<br>
<br>　　卷841_51  「谢炭」齐己
<br>
<br>　　正拥寒灰次，何当惠寂寥。且留连夜向，未敢满炉烧。
<br>
<br>　　必恐吞难尽，唯愁拨易消。豪家捏为兽，红迸锦茵焦。
<br>
<br>　　卷841_52  「夏满日偶作寄孙支使（其年闰五月）」齐己
<br>
<br>　　一百二十日，煎熬几不胜。忆归沧海寺，冷倚翠崖棱。
<br>
<br>　　旧扇犹操执，新秋更郁蒸。何当见凉月，拥衲访诗朋。
<br>
<br>　　卷841_53  「寄清溪道友」齐己
<br>
<br>　　山门摇落空，霜霰满杉松。明月行禅处，青苔绕石重。
<br>
<br>　　泉声喧万壑，钟韵遍千峰。终去焚香老，同师大士踪。
<br>
<br>　　卷841_54  「谢重缘旧山水障子」齐己
<br>
<br>　　敢望重缘饰，微茫洞壑春。坐看终未是，归卧始应真。
<br>
<br>　　已觉心中朽，犹怜四面新。不因公子鉴，零落几成尘。
<br>
<br>　　卷841_55  「寺居」齐己
<br>
<br>　　邻井双梧上，一蝉鸣隔墙。依稀旧林日，撩乱绕山堂。
<br>
<br>　　难嘿吟风口，终清饮露肠。老僧加护物，应任噪残阳。
<br>
<br>　　卷841_56  「剃发」齐己
<br>
<br>　　金刀闪冷光，一剃一清凉。未免随朝夕，依前长雪霜。
<br>
<br>　　夏林欹石腻，春涧水泉香。向老凋疏尽，寒天不出房。
<br>
<br>　　卷841_57  「谢高辇先辈寄新唱和集」齐己
<br>
<br>　　敢谓神仙手，多怀老比丘。编联来鹿野，酬唱在龙楼。
<br>
<br>　　洛浦精灵慑，邙山鬼魅愁。二南风雅道，从此化东周。
<br>
<br>　　卷841_58  「送徐秀才游吴国」齐己
<br>
<br>　　西江东注急，孤棹若流星。风浪相随白，云中独过青。
<br>
<br>　　他时谁共说，此路我曾经。好向吴朝看，衣冠尽汉庭。
<br>
<br>　　卷841_59  「忆在匡庐日」齐己
<br>
<br>　　忆在匡庐日，秋风八月时。松声虎溪寺，塔影雁门师。
<br>
<br>　　步碧葳蕤径，吟香菡萏池。何当旧泉石，归去洗心脾。
<br>
<br>　　卷841_60  「寄三觉山从益上人」齐己
<br>
<br>　　山下人来说，多时不下山。是应终未是，闲得且须闲。
<br>
<br>　　海面云归窦，猿边月上关。寻思乱峰顶，空送衲僧还。
<br>
<br>　　卷841_61  「残秋感怆」齐己
<br>
<br>　　日日加衰病，心心趣寂寥。残阳起闲望，万木耸寒条。
<br>
<br>　　楚寺新为客，吴江旧看潮。此怀何以寄，风雨暮萧萧。
<br>
<br>　　卷841_62  「寄南徐刘员外二首」齐己
<br>
<br>　　竟陵兵革际，归复旧园林。早岁为官苦，常闻说此心。
<br>
<br>　　海边山夜上，城外寺秋寻。应讶嵩峰约，蹉跎直到今。
<br>
<br>　　昼公评众制，姚监选诸文。风雅谁收我，编联独有君。
<br>
<br>　　馀生终此道，万事尽浮云。争得重携手，探幽楚水濉
<br>
<br>　　卷841_63  「贻王秀才」齐己
<br>
<br>　　功到难搜处，知难始是诗。自能探虎子，何虑屈男儿。
<br>
<br>　　此道真清气，前贤早白髭。须教至公手，不惜付舟枝。
<br>
<br>　　卷841_64  「赠孙生」齐己
<br>
<br>　　见君诗自别，君是继诗人。道出千途外，功争一字新。
<br>
<br>　　寂寥中影迹，霜雪里精神。待折东堂桂，归来更苦辛。
<br>
<br>　　卷841_65  「酬元员外」齐己
<br>
<br>　　清洛碧嵩根，寒流白照门。园林经难别，桃李几株存。
<br>
<br>　　衰老江南日，凄凉海上村。闲来晒朱绂，泪滴旧朝恩。
<br>
<br>　　卷841_66  「与杨秀才话别」齐己
<br>
<br>　　庾信哀何极，仲宣悲苦多。因思学文赋，不胜弄干戈。
<br>
<br>　　自古有如此，于今终若何。到头重策蹇，归去旧烟萝。
<br>
<br>　　卷841_67  「寄何崇丘员外」齐己
<br>
<br>　　门底桃源水，涵空复映山。高吟烟雨霁，残日郡楼间。
<br>
<br>　　变俗真无事，分题是不闲。寻思章岸见，全未有年颜。
<br>
<br>　　卷841_68  「赠刘五经」齐己
<br>
<br>　　往年长白山，发愤忍饥寒。扫叶雪霜湿，读书唇齿干。
<br>
<br>　　群经通讲解，八十尚轻安。今日江南寺，相逢话世难。
<br>
<br>　　卷841_69  「送游山道者」齐己
<br>
<br>　　我亦游山者，常经旧所经。雪消天外碧，春晓海中青。
<br>
<br>　　可见乱离世，况临衰病形。怜君此行兴，独入白云屏。
<br>
<br>　　卷841_70  「舟中江上望玉梁山怀李尊师」齐己
<br>
<br>　　残照玉梁巅，峨峨远棹前。古来传胜异，人去学神仙。
<br>
<br>　　白鹿老碧壑，黄猿啼紫烟。谁心共无事，局上度流年。
<br>
<br>　　卷841_71  「角」齐己
<br>
<br>　　闻说征人说，呜呜何处边。孤城沙塞地，残月雪霜天。
<br>
<br>　　会转胡风急，吹长碛雁连。应伤汉车骑，名未勒燕然。
<br>
<br>　　卷841_72  「言诗」齐己
<br>
<br>　　毕竟将何状，根元在正思。达人皆一贯，迷者自多岐。
<br>
<br>　　触类风骚远，怀贤肺腑衰。河桥送别者，二子好相知。
<br>
<br>　　卷841_73  「酬王秀才」齐己
<br>
<br>　　离乱几时休，儒生厄远游。亡家非汉代，何处觅荆州。
<br>
<br>　　旅梦寒灯屋，乡怀昼雨楼。相逢话相杀，谁复念风流。
<br>
<br>　　卷841_74  「春居寄友生」齐己
<br>
<br>　　莎径荒芜甚，君应共此情。江村雷雨发，竹屋梦魂惊。
<br>
<br>　　社过多来燕，花繁渐老莺。相思意何切，新作未曾评。
<br>
<br>　　卷841_75  「寄答武陵幕中何支使二首」齐己
<br>
<br>　　十万雄军幕，三千上客才。何当谈笑外，远慰寂寥来。
<br>
<br>　　骚雅锵金掷，风流醉玉颓。争知江雪寺，老病向寒灰。
<br>
<br>　　南州无百战，北地有长征。闲杀何从事，伤哉苏子卿。
<br>
<br>　　江楼联雪句，野寺看春耕。门外沧浪水，风波杂雨声。
<br>
<br>　　卷841_76  「浙江晚渡」齐己
<br>
<br>　　去年曾到此，久立滞前程。岐路时难处，风涛晚未平。
<br>
<br>　　汀蝉含老韵，岸荻簇枯声。莫泥关河险，多游自远行。
<br>
<br>　　卷841_77  「送人下第东归，再谒旧主人」齐己
<br>
<br>　　一战偶不捷，东归计未空。还携故书剑，去谒旧英雄。
<br>
<br>　　楚雪连吴树，西江正北风。男儿艺若是，会合值明公。
<br>
<br>　　卷841_78  「寄谢高先辈见寄二首」齐己
<br>
<br>　　穿凿堪伤骨，风骚久痛心。永言无绝唱，忽此惠希音。
<br>
<br>　　杨柳江湖晚，芙蓉岛屿深。何因会仙手，临水一披襟。
<br>
<br>　　诗在混茫前，难搜到极玄。有时还积思，度岁未终篇。
<br>
<br>　　片月双松际，高楼阔水边。前贤多此得，风味若为传。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
