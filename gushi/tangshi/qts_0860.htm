<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百六十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷八百六十
<br>
<br>　　卷860_1  「四言诗」孙思邈
<br>
<br>　　取金之精，合石之液。列为夫妇，结为魂魄。一体混沌，
<br>
<br>　　两精感激。河车覆载，鼎候无忒。洪炉烈火，烘焰翕赫。
<br>
<br>　　烟未及黔，焰不假碧。如畜扶桑，若藏霹雳。姹女气索，
<br>
<br>　　婴儿声寂。透出两仪，丽于四极。壁立几多，马驰一驿。
<br>
<br>　　宛其死矣，适然从革。恶黜善迁，情回性易。紫色内达，
<br>
<br>　　赤芒外射。熠若火生，乍疑血滴。号曰中环，退藏于密。
<br>
<br>　　雾散五内，川流百脉。骨变金植，颜驻玉泽。阳德乃敷，
<br>
<br>　　阴功□积。南宫度名，北斗落籍。
<br>
<br>　　卷860_2  「留诗」叶法善
<br>
<br>　　昔在禹馀天，还依太上家。忝以掌仙录，去来乘烟霞。
<br>
<br>　　暂下宛利城，渺然思金华。自此非久住，云上登香车。
<br>
<br>　　适向人间世，时复济苍生。度人初行满，辅国亦功成。
<br>
<br>　　但念清微乐，谁忻下界荣。门人好住此，然云上征。
<br>
<br>　　退仙时此地，去俗久为荣。今日登云天，归真游上清。
<br>
<br>　　泥丸空示世，腾举不为名。为报学仙者，知余朝玉京。
<br>
<br>　　卷860_3  「题登真洞」张果
<br>
<br>　　修成金骨炼归真，洞锁遗踪不计春。野草谩随青岭秀，
<br>
<br>　　闲花长对白云新。风摇翠筱敲寒玉，水激丹砂走素鳞。
<br>
<br>　　自是神仙多变异，肯教踪迹掩红尘。
<br>
<br>　　卷860_4  「负薪行」许宣平
<br>
<br>　　负薪朝出卖，沽酒日西归。路人莫问归何处，
<br>
<br>　　穿入白云行翠微。
<br>
<br>　　卷860_5  「庵壁题诗」许宣平
<br>
<br>　　隐居三十载，石室南山巅。静夜玩明月，清朝饮碧泉。
<br>
<br>　　樵人歌垄上，谷鸟戏岩前。乐矣不知老，都忘甲子年。
<br>
<br>　　卷860_6  「见李白诗又吟」许宣平
<br>
<br>　　一池荷叶衣无尽，两亩黄精食有馀。
<br>
<br>　　又被人来寻讨著，移庵不免更深居。
<br>
<br>　　卷860_7  「题壁」成真人
<br>
<br>　　蜀路南行，燕师北至。本拟白日升天，且看黑龙饮渭。
<br>
<br>　　卷860_8  「对赵颍歌」朱子真
<br>
<br>　　人间几日变桑田，谁识神仙洞里天。
<br>
<br>　　短促共知有□异，且须欢醉在生前。
<br>
<br>　　卷860_9  「兜玄国怀归诗」申欢
<br>
<br>　　风软景和煦，异香馥林塘。登高一长望，信美非吾乡。
<br>
<br>　　卷860_10  「题壁」李遐周
<br>
<br>　　燕市人皆去，函关马不归。若逢山下鬼，环上系罗衣。
<br>
<br>　　卷860_11  「遗简诗」赵惠宗
<br>
<br>　　生我于虚，置我于无。至精为神，元气为躯。散阳为明，
<br>
<br>　　合阴为符。形为灰土，神为仙居。众垢将毕，万事永除。
<br>
<br>　　吾驾时马，日月为卫。洞耀九霄，上谒天帝。明明我众，
<br>
<br>　　及我门人。伪道养形，真道养神。懋哉懋哉，馀无所陈。
<br>
<br>　　卷860_12  「遇莲叶二客诗」栾清
<br>
<br>　　得饮摅公酒，复登摅公舟。便得神体清，超遥旷无忧。
<br>
<br>　　卷860_13  「附：莲叶二客诗」
<br>
<br>　　行时云作伴，坐即酒为侣。腹以元化充，衣将云霞补。
<br>
<br>　　纣虐与尧仁，可惜皆朽腐。
<br>
<br>　　楫棹无所假，超然信萍查。朝浮旭日辉，夕荫清月华。
<br>
<br>　　营营功业人，朽骨成泥沙。
<br>
<br>　　卷860_14  「言志」韩湘
<br>
<br>　　青山云水窟，此地是吾家。后夜流琼液，凌晨咀绛霞。
<br>
<br>　　琴弹碧玉调，炉炼白朱砂。宝鼎存金虎，元田养白鸦。
<br>
<br>　　一瓢藏世界，三尺斩妖邪。解造逡巡酒，能开顷刻花。
<br>
<br>　　有人能学我，同去看仙葩。
<br>
<br>　　卷860_15  「答从叔愈」韩湘
<br>
<br>　　举世都为名利醉，伊予独向道中醒。
<br>
<br>　　他时定是飞升去，冲破秋空一点青。
<br>
<br>　　卷860_16  「题院诗」侯道华
<br>
<br>　　帖里大还丹，多年色不移。前宵盗吃却，今日碧空飞。
<br>
<br>　　惭愧深珍重，珍重邓天师。他年炼得药，留著与内芝。
<br>
<br>　　吾师知此术，速炼莫为迟。三清专相待，大罗的有期。
<br>
<br>　　卷860_17  「赠樊夫人诗」裴航
<br>
<br>　　向为胡越犹怀想，况遇天仙隔锦屏。
<br>
<br>　　傥若玉京朝会去，愿随鸾鹤入青冥。
<br>
<br>　　卷860_18  「附：樊夫人答裴航」樊夫人
<br>
<br>　　一饮琼浆百感生，玄霜捣尽见云英。
<br>
<br>　　蓝桥便是神仙窟，何必崎岖上玉清。
<br>
<br>　　卷860_19  「题长安酒肆壁三绝句」钟离权
<br>
<br>　　坐卧常携酒一壶，不教双眼识皇都。
<br>
<br>　　乾坤许大无名姓，疏散人中一丈夫。
<br>
<br>　　得道高僧不易逢，几时归去愿相从。
<br>
<br>　　自言住处连沧海，别是蓬莱第一峰。
<br>
<br>　　莫厌追欢笑语频，寻思离乱好伤神。
<br>
<br>　　闲来屈指从头数，得见清平有几人。
<br>
<br>　　卷860_20  「赠吕洞宾」钟离权
<br>
<br>　　知君幸有英灵骨，所以教君心恍惚。含元殿上水晶宫，
<br>
<br>　　分明指出神仙窟。大丈夫，遇真诀，须要执持心猛烈。
<br>
<br>　　五行匹配自刀圭，执取龟蛇颠倒诀。三尸神，须打彻，
<br>
<br>　　进退天机明六甲。知此三要万神归，来驾火龙离九阙。
<br>
<br>　　九九道至成真日，三界四府朝元节。气翱翔兮神@赫，
<br>
<br>　　蓬莱便是吾家宅。群仙会饮天乐喧，双童引入升玄客。
<br>
<br>　　道心不退故传君，立誓约言亲洒血。逢人兮莫乱说，
<br>
<br>　　遇友兮不须诀。莫怪频发此言辞，轻慢必有阴司折。
<br>
<br>　　执手相别意如何，今日为君重作歌。说尽千般玄妙理，
<br>
<br>　　未必君心信也么。子后分明说与汝，保惜吾言上大罗。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
