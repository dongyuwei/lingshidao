<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百二十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百二十一
<br>
<br>　　卷121_1  「送贺监归四明应制」李林甫
<br>
<br>　　挂冠知止足，岂独汉疏贤。入道求真侣，辞恩访列仙。
<br>
<br>　　睿文含日月，宸翰动云烟。鹤驾吴乡远，遥遥南斗边。
<br>
<br>　　卷121_2  「奉和圣制次琼岳应制」李林甫
<br>
<br>　　东幸从人望，西巡顺物回。云收二华出，天转五星来。
<br>
<br>　　十月农初罢，三驱礼复开。更看琼岳上，佳气接神台。
<br>
<br>　　卷121_3  「秋夜望月忆韩席等诸侍郎因以投赠」李林甫
<br>
<br>　　秋天碧云夜，明月悬东方。皓皓庭际色，稍稍林下光。
<br>
<br>　　桂华澄远近，璧彩散池塘。鸿雁飞难度，关山曲易长。
<br>
<br>　　揆予秉孤直，虚薄忝文昌。握镜惭先照，持衡愧后行。
<br>
<br>　　多才众君子，载笔久词场。作赋推潘岳，题诗许谢康。
<br>
<br>　　当时陪宴语，今夕恨相望。愿欲接高论，清晨朝建章。
<br>
<br>　　卷121_4  「流崖州至鬼门关作」杨炎
<br>
<br>　　一去一万里，千知千不还。崖州何处在，生度鬼门关。
<br>
<br>　　卷121_5  「赠元载歌妓」杨炎
<br>
<br>　　雪面淡眉天上女，凤箫鸾翅欲飞去。
<br>
<br>　　玉山翘翠步无尘，楚腰如柳不胜春。
<br>
<br>　　卷121_6  「别妻王韫秀」元载
<br>
<br>　　年来谁不厌龙钟，虽在侯门似不容。
<br>
<br>　　看取海山寒翠树，苦遭霜霰到秦封。
<br>
<br>　　卷121_7  「赋得云生栋梁间」陈希烈
<br>
<br>　　一片苍梧意，氤氲生栋梁。下帘山足暗，开户日添光。
<br>
<br>　　偏使衣裘润，能令枕簟凉。无心伴行雨，何必梦荆王。
<br>
<br>　　卷121_8  「奉和圣制三月三日」陈希烈
<br>
<br>　　上巳迂龙驾，中流泛羽觞。酒因朝太子，诗为乐贤王。
<br>
<br>　　锦缆方舟渡，琼筵大乐张。风摇垂柳色，花发异林香。
<br>
<br>　　野老歌无事，朝臣饮岁芳。皇情被群物，中外洽恩光。
<br>
<br>　　卷121_9  「省试白云起封中」陈希烈
<br>
<br>　　千年泰山顶，云起汉王封。不作奇峰状，宁分触石容。
<br>
<br>　　为霖虽易得，表圣自难逢。冉冉排空上，依依叠影重。
<br>
<br>　　素光非曳练，灵贶是从龙。岂学无心出，东西任所从。
<br>
<br>　　卷121_10  「郎月行」张渐
<br>
<br>　　朗月照帘幌，清夜有馀姿。洞房怨孤枕，挟琴爱前墀。
<br>
<br>　　萱草已数叶，梨花复遍枝。去岁草始荣，与君新相知。
<br>
<br>　　今年花未落，谁分生别离。代情难重论，人事好乖移。
<br>
<br>　　合比月华满，分同月易亏。亏月当再圆，人别星陨天。
<br>
<br>　　吾欲竟此曲，意深不可传。叹息孤鸾鸟，伤心明镜前。
<br>
<br>　　卷121_11  「晓次荆江」宋昱
<br>
<br>　　孤舟大江水，水涉无昏曙。雨暗迷津时，云生望乡处。
<br>
<br>　　渔翁闲自乐，樵客纷多虑。秋色湖上山，归心日边树。
<br>
<br>　　徒称竹箭美，未得枫林趣。向夕垂钓还，吾从落潮去。
<br>
<br>　　卷121_12  「题石窟（寺魏孝文所置）」宋昱
<br>
<br>　　梵宇开金地，香龛凿铁围。影中群象动，空里众灵飞。
<br>
<br>　　檐牖笼朱旭，房廊挹翠微。瑞莲生佛步，瑶树挂天衣。
<br>
<br>　　邀福功虽在，兴王代久非。谁知云朔外，更睹化胡归。
<br>
<br>　　卷121_13  「樟亭观涛」宋昱
<br>
<br>　　涛来势转雄，猎猎驾长风。雷震云霓里，山飞霜雪中。
<br>
<br>　　激流起平地，吹涝上侵空。翕辟乾坤异，盈虚日月同。
<br>
<br>　　从陆起，洲浦隔阡通。跳沫喷岩翠，翻波带景红。
<br>
<br>　　怒湍初抵北，却浪复归东。寂听堪增勇，晴看自发蒙。
<br>
<br>　　伍生传或谬，枚叟说难穷。来信应无已，申威亦匪躬。
<br>
<br>　　冲腾如决胜，回合似相攻。委质任平视，谁能涯始终。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
