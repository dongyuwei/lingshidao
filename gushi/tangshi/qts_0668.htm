<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百六十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百六十八
<br>
<br>　　卷668_1  「途中除夜」高蟾
<br>
<br>　　南北浮萍迹，年华又暗催。残灯和腊尽，晓角带春来。
<br>
<br>　　鬓欲渐侵雪，心仍未肯灰。金门旧知己，谁为脱尘埃。
<br>
<br>　　卷668_2  「长门怨」高蟾
<br>
<br>　　天上何劳万古春，君前谁是百年人。魂销尚愧金炉烬，
<br>
<br>　　思起犹惭玉辇尘。烟翠薄情攀不得，星茫浮艳采无因。
<br>
<br>　　可怜明镜来相向，何似恩光朝夕新。
<br>
<br>　　卷668_3  「秋日寄华阳山人」高蟾
<br>
<br>　　云木送秋何草草，风波凝冷太星星。银鞍公子魂俱断，
<br>
<br>　　玉弩将军涕自零。茅洞白龙和雨看，荆溪黄鹄带霜听。
<br>
<br>　　人间不见清凉事，犹向溪翁乞画屏。
<br>
<br>　　卷668_4  「感事」高蟾
<br>
<br>　　浊河从北下，清洛向东流。清浊皆如此，何人不白头。
<br>
<br>　　卷668_5  「楚思」高蟾
<br>
<br>　　叠浪与云急，翠兰和意香。风流化为雨，日暮下巫阳。
<br>
<br>　　卷668_6  「雪中」高蟾
<br>
<br>　　金阁倚云开，朱轩犯雪来。三冬辛苦样，天意似难栽。
<br>
<br>　　卷668_7  「道中有感」高蟾
<br>
<br>　　一醉六十日，一裘三十年。年华经几日，日日掉征鞭。
<br>
<br>　　卷668_8  「宋汴道中」高蟾
<br>
<br>　　平野有千里，居人无一家。甲兵年正少，日久戍天涯。
<br>
<br>　　卷668_9  「秋思」高蟾
<br>
<br>　　天地太萧索，山川何渺茫。不堪星斗柄，犹把岁寒量。
<br>
<br>　　卷668_10  「即事」高蟾
<br>
<br>　　三年离水石，一旦隐樵渔。为问青云上，何人识卷舒。
<br>
<br>　　卷668_11  「渔家」高蟾
<br>
<br>　　野水千年在，闲花一夕空。近来浮世狭，何似钓船中。
<br>
<br>　　卷668_12  「关中」高蟾
<br>
<br>　　风雨去愁晚，关河归思凉。西游无紫气，一夕九回肠。
<br>
<br>　　卷668_13  「归思」高蟾
<br>
<br>　　紫府归期断，芳洲别思迢。黄金作人世，只被岁寒消。
<br>
<br>　　卷668_14  「下第出春明门」高蟾
<br>
<br>　　曾和秋雨驱愁入，却向春风领恨回。
<br>
<br>　　深谢灞陵堤畔柳，与人头上拂尘埃。
<br>
<br>　　卷668_15  「华清宫」高蟾
<br>
<br>　　何事金舆不再游，翠鬟丹脸岂胜愁。
<br>
<br>　　重门深锁禁钟后，月满骊山宫树秋。
<br>
<br>　　卷668_16  「秋日北固晚望二首」高蟾
<br>
<br>　　风含远思晚，日照高情的的秋。
<br>
<br>　　何事满江惆怅水，年年无语向东流。
<br>
<br>　　泽国路岐当面苦，江城砧杵入心寒。
<br>
<br>　　不知白发谁医得，为问无情岁月看。
<br>
<br>　　卷668_17  「送张道士」高蟾
<br>
<br>　　因将岁月离三岛，闲贮风烟在一壶。
<br>
<br>　　为问金乌头白后，人间流水却回无。
<br>
<br>　　卷668_18  「吴门春雨」高蟾
<br>
<br>　　吴甸落花春漫漫，吴宫芳树晚沈沈。
<br>
<br>　　王孙不耐如丝雨，I断春风一寸心。
<br>
<br>　　卷668_19  「旅夕」高蟾
<br>
<br>　　风散古陂惊宿雁，月临荒戍起啼鸦。
<br>
<br>　　不堪吟断无人见，时复寒灯落一花。
<br>
<br>　　卷668_20  「瓜洲夜泊」高蟾
<br>
<br>　　偶为芳草无情客，况是青山有事身。
<br>
<br>　　一夕瓜洲渡头宿，天风吹尽广陵尘。
<br>
<br>　　卷668_21  「金陵晚望」高蟾
<br>
<br>　　曾伴浮云归晚翠，犹陪落日泛秋声。
<br>
<br>　　世间无限丹青手，一片伤心画不成。
<br>
<br>　　卷668_22  「晚思」高蟾
<br>
<br>　　虞泉冬恨由来短，杨叶春期分外长。
<br>
<br>　　惆怅浮生不知处，明朝依旧出沧浪。
<br>
<br>　　卷668_23  「长信宫二首（后首一作长门怨）」高蟾
<br>
<br>　　天上梦魂何杳杳，日宫消息太沈沈。
<br>
<br>　　君恩不似黄金井，一处团圆万丈深。
<br>
<br>　　天上凤凰休寄梦，人间鹦鹉旧堪悲。
<br>
<br>　　平生心绪无人识，一只金梭万丈丝。
<br>
<br>　　卷668_24  「长安旅怀」高蟾
<br>
<br>　　马嘶九陌年年苦，人语千门日日新。
<br>
<br>　　唯有终南寂无事，寒光不入帝乡尘。
<br>
<br>　　卷668_25  「春」高蟾
<br>
<br>　　天柱几条支白日，天门几扇锁明时。
<br>
<br>　　阳春发处无根蒂，凭仗东风分外吹。
<br>
<br>　　明月断魂清霭霭，平芜归思绿迢迢。
<br>
<br>　　人生莫遣头如雪，纵得春风亦不消。
<br>
<br>　　卷668_26  「秋」高蟾
<br>
<br>　　阳羡溪声冷骇人，洞庭山翠晚凝神。
<br>
<br>　　天将金玉为风露，曾为高秋几度贫。
<br>
<br>　　卷668_27  「灞陵亭」高蟾
<br>
<br>　　一条归梦朱弦直，一片离心白羽轻。
<br>
<br>　　明日灞陵新霁后，马头烟树绿相迎。
<br>
<br>　　卷668_28  「偶作二首」高蟾
<br>
<br>　　丁当玉佩三更雨，平帖金闺一觉云。
<br>
<br>　　明日薄情何处去，风流春水不知君。
<br>
<br>　　霞衣重叠红蝉暖，云髻葱笼紫凤寒。
<br>
<br>　　天上少年分散后，一条烟水若为看。
<br>
<br>　　卷668_29  「永夕」高蟾
<br>
<br>　　云鸿宿处江村冷，独啼时海国阴。
<br>
<br>　　不会残灯无一事，觉来犹有向隅心。
<br>
<br>　　卷668_30  「落花」高蟾
<br>
<br>　　一叶落时空下泪，三春归尽复何情。
<br>
<br>　　无人共得东风语，半日尊前计不成。
<br>
<br>　　卷668_31  「下第后上永崇高侍郎」高蟾
<br>
<br>　　天上碧桃和露种，日边红杏倚云栽。
<br>
<br>　　芙蓉生在秋江上，不向东风怨未开。
<br>
<br>　　卷668_32  「句」高蟾
<br>
<br>　　君恩秋后叶，日日向人疏。（《宫词》）
<br>
<br>　　知古斋主精校2000.01.22.
<br>
<br>　　j
<br>
<br> 
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
