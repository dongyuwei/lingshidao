<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　　卷七百
<br>
<br>　　卷700_1  「平陵老将（此以下诗皆集外补遗）」韦庄
<br>
<br>　　白羽金仆姑，腰悬双辘轳。前年葱岭北，独战云中胡。
<br>
<br>　　匹马塞垣老，一身如鸟孤。归来辞第宅，却占平陵居。
<br>
<br>　　卷700_2  「即事」韦庄
<br>
<br>　　乱世时偏促，阴天日易昏。无言搔白首，憔悴倚东门。
<br>
<br>　　卷700_3  「姬人养蚕」韦庄
<br>
<br>　　昔年爱笑蚕家妇，今日辛勤自养蚕。
<br>
<br>　　仍道不愁罗与绮，女郎初解织桑篮。
<br>
<br>　　卷700_4  「长干塘别徐茂才」韦庄
<br>
<br>　　乱离时节别离轻，别酒应须满满倾。
<br>
<br>　　才喜相逢又相送，有情争得似无情。
<br>
<br>　　卷700_5  「勉儿子」韦庄
<br>
<br>　　养尔逢多难，常忧学已迟。辟疆为上相，何必待从师。
<br>
<br>　　卷700_6  「乞彩笺歌」韦庄
<br>
<br>　　浣花溪上如花客，绿红藏人不识。留得溪头瑟瑟波，
<br>
<br>　　泼成纸上猩猩色。手把金刀擘彩云，有时剪破秋天碧。
<br>
<br>　　不使红霓段段飞，一时驱上丹霞壁。蜀客才多染不供，
<br>
<br>　　卓文醉后开无力。孔雀衔来向日飞，翩翩压折黄金翼。
<br>
<br>　　我有歌诗一千首，磨砻山岳罗星斗。开卷长疑雷电惊，
<br>
<br>　　挥毫只怕龙蛇走。班班布在时人口，满袖松花都未有。
<br>
<br>　　人间无处买烟霞，须知得自神仙手。也知价重连城璧，
<br>
<br>　　一纸万金犹不惜。薛涛昨夜梦中来，殷勤劝向君边觅。
<br>
<br>　　卷700_7  「白牡丹」韦庄
<br>
<br>　　闺中莫妒新妆妇，陌上须惭傅粉郎。
<br>
<br>　　昨夜月明浑似水，入门唯觉一庭香。
<br>
<br>　　卷700_8  「悯耕者」韦庄
<br>
<br>　　何代何王不战争，尽从离乱见清平。
<br>
<br>　　如今暴骨多于土，犹点乡兵作戍兵。
<br>
<br>　　卷700_9  「壶关道中作」韦庄
<br>
<br>　　处处兵戈路不通，却从山北去江东。
<br>
<br>　　黄昏欲到壶关寨，匹马寒嘶野草中。
<br>
<br>　　卷700_10  「题酒家」韦庄
<br>
<br>　　酒绿花红客爱诗，落花春岸酒家旗。
<br>
<br>　　寻思避世为逋客，不醉长醒也是痴。
<br>
<br>　　卷700_11  「寄舍弟」韦庄
<br>
<br>　　每吟富贵他人合，不觉骼接质衣。
<br>
<br>　　万里日边乡树远，何年何路得同归。
<br>
<br>　　卷700_12  「仆者杨金」韦庄
<br>
<br>　　半年辛苦葺荒居，不独单寒腹亦虚。
<br>
<br>　　努力且为田舍客，他年为尔觅金鱼。
<br>
<br>　　卷700_13  「春陌二首」韦庄
<br>
<br>　　满街芳草卓香车，仙子门前白日斜。
<br>
<br>　　肠断东风各回首，一枝春雪冻梅花。
<br>
<br>　　嫩烟轻染柳丝黄，句引花枝笑凭墙。
<br>
<br>　　马上王孙莫回首，好风偏逐羽林郎。
<br>
<br>　　卷700_14  「赠姬人」韦庄
<br>
<br>　　莫恨红裙破，休嫌白屋低。请看京与洛，谁在旧香闺。
<br>
<br>　　卷700_15  「中酒」韦庄
<br>
<br>　　南邻酒熟爱相招，蘸甲倾来绿满瓢。
<br>
<br>　　一醉不知三日事，任他童稚作渔樵。
<br>
<br>　　卷700_16  「暴雨」韦庄
<br>
<br>　　江村入夏多雷雨，晓作狂霖晚又晴。
<br>
<br>　　波浪不知深几许，南湖今与北湖平。
<br>
<br>　　卷700_17  「悼亡姬」韦庄
<br>
<br>　　凤去鸾归不可寻，十洲仙路彩云深。若无少女花应老，
<br>
<br>　　为有娥月易沈。竹叶岂能消积恨，丁香空解结同心。
<br>
<br>　　湘江水阔苍梧远，何处相思弄舜琴。
<br>
<br>　　卷700_18  「独吟（以下四首，俱悼亡姬作）」韦庄
<br>
<br>　　默默无言恻恻悲，闲吟独傍菊花篱。只今已作经年别，
<br>
<br>　　此后知为几岁期。开箧每寻遗念物，倚楼空缀悼亡诗。
<br>
<br>　　夜来孤枕空肠断，窗月斜辉梦觉时。
<br>
<br>　　卷700_19  「悔恨」韦庄
<br>
<br>　　六七年来春又秋，也同欢笑也同愁。才闻及第心先喜，
<br>
<br>　　试说求婚泪便流。几为妒来频敛黛，每思闲事不梳头。
<br>
<br>　　如今悔恨将何益，肠断千休与万休。
<br>
<br>　　卷700_20  「虚席」韦庄
<br>
<br>　　一闭香闺后，罗衣尽施僧。鼠偷筵上果，蛾扑帐前灯。
<br>
<br>　　土蚀钗无凤，尘生镜少菱。有时还影响，花叶曳香缯。
<br>
<br>　　卷700_21  「旧居」韦庄
<br>
<br>　　芳草又芳草，故人杨子家。青云容易散，白日等闲斜。
<br>
<br>　　皓质留残雪，香魂逐断霞。不知何处笛，一夜叫梅花。
<br>
<br>　　卷700_22  「晏起」韦庄
<br>
<br>　　尔来中酒起常迟，卧看南山改旧诗。
<br>
<br>　　开户日高春寂寂，数声啼鸟上花枝。
<br>
<br>　　卷700_23  「幽居春思」韦庄
<br>
<br>　　绿映红藏江上村，一声鸡犬似山源。
<br>
<br>　　闭门尽日无人到，翠羽春禽满树喧。
<br>
<br>　　卷700_24  「思归引」韦庄
<br>
<br>　　越鸟南翔雁北飞，两乡云路各言归。
<br>
<br>　　如何我是飘飘者，独向江头恋钓矶。
<br>
<br>　　卷700_25  「与小女」韦庄
<br>
<br>　　见人初解语呕哑，不肯归眠恋小车。
<br>
<br>　　一夜娇啼缘底事，为嫌衣少缕金华。
<br>
<br>　　卷700_26  「虎迹」韦庄
<br>
<br>　　白额频频夜到门，水边踪迹渐成群。
<br>
<br>　　我今避世栖岩穴，岩穴如何又见君。
<br>
<br>　　卷700_27  「买酒不得」韦庄
<br>
<br>　　停尊待尔怪来迟，手挈空瓶坠椤
<br>
<br>　　满面春愁消不得，更看溪鹭寂寥飞。
<br>
<br>　　卷700_28  「得故人书」韦庄
<br>
<br>　　正向溪头自采苏，青云忽得故人书。
<br>
<br>　　殷勤问我归来否，双阙而今画不如。
<br>
<br>　　卷700_29  「洪州送僧游福建」韦庄
<br>
<br>　　八月风波似鼓鼙，可堪波上各东西。
<br>
<br>　　殷勤早作归来计，莫恋猿声住建溪。
<br>
<br>　　卷700_30  「闻回戈军」韦庄
<br>
<br>　　上将鏖兵又欲旋，翠华巡幸已三年。
<br>
<br>　　营中不用栽杨柳，愿戴儒冠为控弦。
<br>
<br>　　卷700_31  「南邻公子」韦庄
<br>
<br>　　南邻公子夜归声，数炬银灯隔竹明。
<br>
<br>　　醉凭马鬃扶不起，更邀红袖出门迎。
<br>
<br>　　卷700_32  「忆小女银娘」韦庄
<br>
<br>　　睦州江上水门西，荡桨扬帆各解携。
<br>
<br>　　今日天涯夜深坐，断肠偏忆阿银犁。
<br>
<br>　　卷700_33  「女仆阿汪」韦庄
<br>
<br>　　念尔辛勤岁已深，乱离相失又相寻。
<br>
<br>　　他年待我门如市，报尔千金与万金。
<br>
<br>　　卷700_34  「河清县河亭」韦庄
<br>
<br>　　由来多感莫凭高，竟日衷肠似有刀。
<br>
<br>　　人事任成陵与谷，大河东去自滔滔。
<br>
<br>　　卷700_35  「钟陵夜阑作」韦庄
<br>
<br>　　钟陵风雪夜将深，坐对寒江独苦吟。
<br>
<br>　　流落天涯谁见问，少卿应识子卿心。
<br>
<br>　　卷700_36  「悼杨氏妓琴弦」韦庄
<br>
<br>　　魂归寥廓魄归烟，只住人间十八年。
<br>
<br>　　昨日施僧裙带上，断肠犹系琵琶弦。
<br>
<br>　　卷700_37  「残花」韦庄
<br>
<br>　　江头沈醉泥斜晖，却向花前恸哭归。
<br>
<br>　　惆怅一年春又去，碧云芳草两依依。
<br>
<br>　　卷700_38  「岁晏同左生作」韦庄
<br>
<br>　　岁暮乡关远，天涯手重携。雪埋江树短，云压夜城低。
<br>
<br>　　宝瑟湘灵怨，清砧杜魄啼。不须临皎镜，年长易凄凄。
<br>
<br>　　卷700_39  「咸阳怀古」韦庄
<br>
<br>　　城边人倚夕阳楼，城上云凝万古愁。山色不知秦苑废，
<br>
<br>　　水声空傍汉宫流。李斯不向仓中悟，徐福应无物外游。
<br>
<br>　　莫怪楚吟偏断骨，野烟踪迹似东周。
<br>
<br>　　卷700_40  「和同年韦学士华下途中见寄」韦庄
<br>
<br>　　绿杨城郭雨凄凄，过尽千轮与万蹄。送我独游三蜀路，
<br>
<br>　　羡君新上九霄梯。马惊门外山如活，花笑尊前客似泥。
<br>
<br>　　正是清和好时节，不堪离恨剑门西。
<br>
<br>　　卷700_41  「春愁」韦庄
<br>
<br>　　自有春愁正断魂，不堪芳草思王孙。
<br>
<br>　　落花寂寂黄昏雨，深院无人独倚门。
<br>
<br>　　卷700_42  「伤灼灼（灼灼，蜀之丽人也）」韦庄
<br>
<br>　　尝闻灼灼丽于花，云髻盘时未破瓜。桃脸曼长横绿水，
<br>
<br>　　玉肌香腻透红纱。多情不住神仙界，薄命曾嫌富贵家。
<br>
<br>　　流落锦江无处问，断魂飞作碧天霞。
<br>
<br>　　卷700_43  「汉州」韦庄
<br>
<br>　　比侬初到汉州城，郭邑楼台触目惊。松桂影中旌旆色，
<br>
<br>　　芰荷风里管弦声。人心不似经离乱，时运还应却太平。
<br>
<br>　　十日醉眠金雁驿，临岐无恨脸波横。
<br>
<br>　　卷700_44  「长安清明」韦庄
<br>
<br>　　蚤是伤春梦雨天，可堪芳草更芊芊。内官初赐清明火，
<br>
<br>　　上相闲分白打钱。紫陌乱嘶红叱拨，绿杨高映画秋千。
<br>
<br>　　游人记得承平事，暗喜风光似昔年。
<br>
<br>　　卷700_45  「秋霁晚景」韦庄
<br>
<br>　　秋霁禁城晚，六街烟雨残。墙头山色健，林外鸟声欢。
<br>
<br>　　翘日楼台丽，清风剑佩寒。玉人襟袖薄，斜凭翠阑干。
<br>
<br>　　卷700_46  「和人春暮书事寄崔秀才」韦庄
<br>
<br>　　半掩朱门白日长，晚风轻堕落梅妆。不知芳草情何限，
<br>
<br>　　只怪游人思易伤。才见早春莺出谷，已惊新夏燕巢梁。
<br>
<br>　　相逢只赖如渑酒，一曲狂歌入醉乡。
<br>
<br>　　卷700_47  「古离别」韦庄
<br>
<br>　　一生风月供惆怅，到处烟花恨别离。
<br>
<br>　　止竟多情何处好，少年长抱少年悲。
<br>
<br>　　卷700_48  「边上逢薛秀才话旧」韦庄
<br>
<br>　　前年同醉武陵亭，绝倒闲谭坐到明。也有绛唇歌白雪，
<br>
<br>　　更怜红袖夺金觥。秦云一散如春梦，楚市千烧作故城。
<br>
<br>　　今日皤然对芳草，不胜东望涕交横。
<br>
<br>　　卷700_49  「饮散呈主人」韦庄
<br>
<br>　　梦觉笙歌散，空堂寂寞秋。更闻城角弄，烟雨不胜愁。
<br>
<br>　　卷700_50  「使院黄葵花」韦庄
<br>
<br>　　薄妆新著淡黄衣，对捧金炉侍醮迟。向月似矜倾国貌，
<br>
<br>　　倚风如唱步虚词。乍开檀炷疑闻语，试与云和必解吹。
<br>
<br>　　为报同人看来好，不禁秋露即离披。
<br>
<br>　　卷700_51  「摇落」韦庄
<br>
<br>　　摇落秋天酒易醒，凄凄长似别离情。
<br>
<br>　　黄昏倚柱不归去，肠断绿荷风雨声。
<br>
<br>　　卷700_52  「奉和观察郎中春暮忆花言怀见寄四韵之什」韦庄
<br>
<br>　　天畔峨嵋簇簇青，楚云何处隔重扃。落花带雪埋芳草，
<br>
<br>　　春雨和风湿画屏。对酒莫辞冲暮角，望乡谁解倚南亭。
<br>
<br>　　惟君信我多惆怅，只愿陶陶不愿醒。
<br>
<br>　　卷700_53  「奉和左司郎中春物暗度感而成章」韦庄
<br>
<br>　　才喜新春已暮春，夕阳吟杀倚楼人。锦江风散霏霏雨，
<br>
<br>　　花市香飘漠漠尘。今日尚追巫峡梦，少年应遇洛川神。
<br>
<br>　　有时自患多情病，莫是生前宋玉身。
<br>
<br>　　卷700_54  「少年行」韦庄
<br>
<br>　　五陵豪客多，买酒黄金盏。醉下酒家楼，美人双翠摇
<br>
<br>　　挥剑邯郸市，走马梁王苑。乐事殊未央，年华已云晚。
<br>
<br>　　卷700_55  「令狐亭」韦庄
<br>
<br>　　若非天上神仙宅，须是人间将相家。
<br>
<br>　　想得当时好烟月，管弦吹杀后庭花。
<br>
<br>　　卷700_56  「闺月」韦庄
<br>
<br>　　明月照前除，烟华蕙兰湿。清风行处来，白露寒蝉急。
<br>
<br>　　美人情易伤，暗上红楼立。欲言无处言，但向娥泣。
<br>
<br>　　卷700_57  「闺怨」韦庄
<br>
<br>　　戚戚彼何人，明眸利于月。啼妆晓不干，素面凝香雪。
<br>
<br>　　良人去淄右，镜破金簪折。空藏兰蕙心，不忍琴中说。
<br>
<br>　　卷700_58  「上春词」韦庄
<br>
<br>　　詈杖斩方来，禁城烟暖蒸青苔。金楼美人花屏开，
<br>
<br>　　晨妆未罢车声催。幽兰报暖紫芽折，夭花愁艳蝶飞回。
<br>
<br>　　五陵年少惜花落，酒浓歌极翻如哀。四时轮环终又始，
<br>
<br>　　百年不见南山摧。游人陌上骑生尘，颜子门前吹死灰。
<br>
<br>　　卷700_59  「捣练篇」韦庄
<br>
<br>　　月华吐艳明烛烛，青楼妇唱捣衣曲。白袷丝光织鱼目，
<br>
<br>　　菱花绶带鸳鸯簇。临风缥缈叠秋雪，月下丁冬捣寒玉。
<br>
<br>　　楼兰欲寄在何乡，凭人与系征鸿足。
<br>
<br>　　卷700_60  「杂体联锦」韦庄
<br>
<br>　　携手重携手，夹江金线柳。江上柳能长，行人恋尊酒。
<br>
<br>　　尊酒意何深，为郎歌玉簪。玉簪声断续，钿轴鸣双毂。
<br>
<br>　　双毂去何方，隔江春树绿。树绿酒旗高，泪痕沾绣袍。
<br>
<br>　　袍缝紫鹅湿，重持金错刀。错刀何灿烂，使我肠千断。
<br>
<br>　　肠断欲何言，帘动真珠繁。真珠缀秋露，秋露沾金盘。
<br>
<br>　　金盘湛琼液，仙子无归迹。无迹又无言，海烟空寂寂。
<br>
<br>　　寂寂古城道，马嘶芳岸草。岸草接长堤，长堤人解携。
<br>
<br>　　解携忽已久，缅邈空回首。回首隔天河，恨唱莲塘歌。
<br>
<br>　　莲塘在何许，日暮西山雨。
<br>
<br>　　卷700_61  「长安春」韦庄
<br>
<br>　　长安二月多香尘，六街车马声辚辚。家家楼上如花人，
<br>
<br>　　千枝万枝红艳新。帘间笑语自相问，何人占得长安春？
<br>
<br>　　长安春色本无主，古来尽属红楼女。如今无奈杏园人，
<br>
<br>　　骏马轻车拥将去。
<br>
<br>　　卷700_62  「抚盈歌」韦庄
<br>
<br>　　凤e兮鸳绡，霞疏兮绮寮。玉庭兮春昼，金屋兮秋宵。
<br>
<br>　　愁瞳兮月皎，笑颊兮花娇。罗轻兮浓麝，室暖兮香椒。
<br>
<br>　　銮舆去兮萧屑，七丝断兮寥，主父卧兮漳水，
<br>
<br>　　君王幸兮云轺。铅华窕兮姿，棠公ZJ兮靡依。
<br>
<br>　　翠华长逝兮莫追，晏相望门兮空悲。
<br>
<br>　　卷700_63  「赠峨嵋山弹琴李处士」韦庄
<br>
<br>　　峨嵋山下能琴客，似醉似狂人不测。何须见我眼偏青，
<br>
<br>　　未见我身头已白。茫茫四海本无家，一片愁云r秋碧。
<br>
<br>　　壶中醉卧日月明，世上长游天地窄。晋朝叔夜旧相知，
<br>
<br>　　蜀郡文君小来识。后生常建彼何人，赠我篇章苦雕刻。
<br>
<br>　　名卿名相尽知音，遇酒遇琴无间隔。如今世乱独然，
<br>
<br>　　天外鸿飞招不得。余今正泣杨朱泪，八月边城风刮地。
<br>
<br>　　霓旌绛旆忽相寻，为我尊前横绿绮。一弹猛雨随手来，
<br>
<br>　　再弹白雪连天起。凄凄清清松上风，咽咽幽幽陇头水。
<br>
<br>　　吟蜂绕树去不来，别鹤引雏飞又止。锦麟不动惟侧头，
<br>
<br>　　白马仰听空竖耳。广陵故事无人知，古人不说今人疑。
<br>
<br>　　子期子野俱不见，乌啼鬼哭空伤悲。坐中词客悄无语，
<br>
<br>　　帘外月华庭欲午。为君吟作听琴歌，为我留名系仙谱。
<br>
<br>　　卷700_64  「江皋赠别」韦庄
<br>
<br>　　金管多情恨解携，一声歌罢客如泥。江亭系马绿杨短，
<br>
<br>　　野岸维舟春草齐。帝子梦魂烟水阔，谢公诗思碧云低，
<br>
<br>　　风前不用频挥手，我有家山白日西。
<br>
<br>　　卷700_65  「南阳小将张彦硖口镇税人场射虎歌（一作白居易诗）」韦庄
<br>
<br>　　海内昔年狎太平，横目穰穰何峥嵘。天生天杀岂天怒，
<br>
<br>　　忍使朝朝喂猛虎。关东驿路多丘荒，行人最忌税人场。
<br>
<br>　　张彦雄特制残暴，见之叱起如叱羊。鸣弦霹雳越幽阻，
<br>
<br>　　往往依林犹抵拒。草际旋看委锦茵，腰间不更抽白羽。
<br>
<br>　　老饕已毙众雏恐，童稚揶揄皆自勇。忠良效顺势亦然，
<br>
<br>　　一剑猜狂敢轻动。有文有武方为国，不是英雄伏不得。
<br>
<br>　　试征张彦作将军，几个将军愿策勋？
<br>
<br>　　卷700_66  「下感旧」韦庄
<br>
<br>　　昔为童稚不知愁，竹马闲乘绕县游。曾为看花偷出郭，
<br>
<br>　　也因逃学暂登楼。招他邑客来还醉，У孟壬去始休。
<br>
<br>　　今日故人何处问，夕阳衰草尽荒丘。
<br>
<br>　　卷700_67  「涂次逢李氏兄弟感旧」韦庄
<br>
<br>　　御沟西面朱门宅，记得当时好弟兄。晓傍柳阴骑竹马，
<br>
<br>　　夜隈灯影弄先生。巡街趁蝶衣裳破，上屋探雏手脚轻。
<br>
<br>　　今日相逢俱老大，忧家忧国尽公卿。
<br>
<br>　　卷700_68  「龙潭（一作僧应物诗）」韦庄
<br>
<br>　　激石悬流雪满湾，九龙潜处野云闲。欲行甘雨四天下，
<br>
<br>　　且隐澄潭一顷间。浪引浮槎依北岸，波分晚日见东山。
<br>
<br>　　垂髯傥遇穆王驾，阆苑周流应未还。
<br>
<br>　　卷700_69  「江上别李秀才」韦庄
<br>
<br>　　前年相送灞陵春，今日天涯各避秦。
<br>
<br>　　莫向尊前惜沈醉，与君俱是异乡人。
<br>
<br>　　卷700_70  「句」韦庄
<br>
<br>　　印将金锁锁，帘用玉钩钩。（《北梦琐言》云：
<br>
<br>　　杜荀鹤尝吟一联诗云：旧衣灰絮絮，新酒竹NN.
<br>
<br>　　或话于庄，庄拟之云云。即大拜之祥也）
<br>
<br>　　不随妖艳开，独媚玄冥节。（咏梅， 见《海录碎事》）
<br>
<br>　　岂是为穷常见隔，只应嫌酒不相过。（赠贯休，
<br>
<br>　　见《高僧传》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
