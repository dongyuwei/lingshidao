<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百九十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百九十六
<br>
<br>　　卷196_1  「元次山居武昌之樊山，新春大雪，以诗问之」孟彦深
<br>
<br>　　江山十日雪，雪深江雾浓。起来望樊山，但见群玉峰。
<br>
<br>　　林莺却不语，野兽翻有踪。山中应大寒，短褐何以完。
<br>
<br>　　皓气凝书帐，清著钓鱼竿。怀君欲进谒，G滑渡舟难。
<br>
<br>　　卷196_2  「出塞曲（一作刘济诗）」刘湾
<br>
<br>　　将军在重围，音信绝不通。羽书如流星，飞入甘泉宫。
<br>
<br>　　倚是并州儿，少年心胆雄。一朝随召募，百战争王公。
<br>
<br>　　去年桑干北，今年桑干东。死是征人死，功是将军功。
<br>
<br>　　汗马牧秋月，疲卒卧霜风。仍闻左贤王，更将围云中。
<br>
<br>　　卷196_3  「云南曲」刘湾
<br>
<br>　　百蛮乱南方，群盗如猬起。骚然疲中原，征战从此始。
<br>
<br>　　白门太和城，来往一万里。去者无全生，十人九人死。
<br>
<br>　　岱马卧阳山，燕兵哭泸水。妻行求死夫，父行求死子。
<br>
<br>　　苍天满愁云，白骨积空垒。哀哀云南行，十万同已矣。
<br>
<br>　　卷196_4  「李陵别苏武」刘湾
<br>
<br>　　汉武爱边功，李陵提步卒。转战单于庭，身随汉军没。
<br>
<br>　　李陵不爱死，心存归汉阙。誓欲还国恩，不为匈奴屈。
<br>
<br>　　身辱家已无，长居虎狼窟。胡天无春风，虏地多积雪。
<br>
<br>　　穷阴愁杀人，况与苏武别。发声天地哀，执手肺肠绝。
<br>
<br>　　白日为我愁，阴云为我结。生为汉宫臣，死为胡地骨。
<br>
<br>　　万里长相思，终身望南月。
<br>
<br>　　卷196_5  「虹县严孝子墓」刘湾
<br>
<br>　　至性教不及，因心天所资。礼闻三年丧，尔独终身期。
<br>
<br>　　下由骨肉恩，上报父母慈。礼闻哭有卒，汝独哀无时。
<br>
<br>　　前有松柏林，荆蓁结朦胧。墓门白日闭，泣血黄泉中。
<br>
<br>　　草服蔽枯骨，垢容戴飞蓬。举声哭苍天，万木皆悲风。
<br>
<br>　　卷196_6  「对雨愁闷，寄钱大郎中」刘湾
<br>
<br>　　积雨细纷纷，饥寒命不分。揽衣愁见肘，窥镜觅从文。
<br>
<br>　　九陌成泥海，千山尽湿云。龙钟驱款段，到处倍思君。
<br>
<br>　　卷196_7  「即席赋露中菊」刘湾
<br>
<br>　　众芳春竞发，寒菊露偏滋。受气何曾异，开花独自迟。
<br>
<br>　　晚成犹有分，欲采未过时。勿弃东篱下，看随秋草衰。
<br>
<br>　　卷196_8  「遇旅鹤」孙昌胤
<br>
<br>　　灵鹤产绝境，昂昂无与俦。群飞沧海曙，一叫云山秋。
<br>
<br>　　野性方自得，人寰何所求。时因戏祥风，偶尔来中州。
<br>
<br>　　中州帝王宅，园沼深且幽。希君惠稻粱，欲并离丹丘。
<br>
<br>　　不然奋飞去，将适汗漫游。肯作池上鹜，年年空沉浮。
<br>
<br>　　卷196_9  「清明」孙昌胤
<br>
<br>　　清明暮春里，怅望北山陲。燧火开新焰，桐花发故枝。
<br>
<br>　　沈冥惭岁物，欢宴阻朋知。不及林间鸟，迁乔并羽仪。
<br>
<br>　　卷196_10  「和司空曙、刘Y虚九日送人」孙昌胤
<br>
<br>　　京邑叹离群，江楼喜遇君。开筵当九日，泛菊外浮云。
<br>
<br>　　朗咏山川霁，酣歌物色新。君看酒中意，未肯丧斯文。
<br>
<br>　　卷196_11  「越裳献白翟（一作丁仙芝诗）」孙昌胤
<br>
<br>　　圣哲符休运，伊皋列上台。覃恩丹徼远，入贡素来。
<br>
<br>　　北阙欣初见，南枝顾未回。敛容残雪净，矫翼片云开。
<br>
<br>　　驯扰将无惧，翻飞幸莫猜。甘从上苑里，饮啄自裴回。
<br>
<br>　　卷196_12  「绵州越王楼即事」乔琳
<br>
<br>　　三蜀澄清郡政闲，登楼携酌日跻攀。顿觉胸怀无俗事，
<br>
<br>　　回看掌握是人寰。滩声曲折涪州水，云影低衔富乐山。
<br>
<br>　　行雁南飞似乡信，忽然西笑向秦关。
<br>
<br>　　卷196_13  「牡丹」柳浑
<br>
<br>　　近来无奈牡丹何，数十千钱买一颗。
<br>
<br>　　今朝始得分明见，也共戎葵不校多。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
