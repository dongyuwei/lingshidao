<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百四十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百四十六
<br>
<br>　　卷546_1  「题山院」权审
<br>
<br>　　万叶风声利，一山秋气寒。晓霜浮碧瓦，落日度朱栏。
<br>
<br>　　卷546_2  「绝句」权审
<br>
<br>　　得即高歌失即休，多悲多恨谩悠悠。
<br>
<br>　　今朝有酒今朝醉，明日愁来明日愁。
<br>
<br>　　卷546_3  「郡中有怀寄上睦州员外杜十三兄」邢群
<br>
<br>　　城枕溪流更浅斜，丽谯连带邑人家。经冬野菜青青色，
<br>
<br>　　未腊山梅处处花。虽免嶂云生岭上，永无音信到天涯。
<br>
<br>　　如今岁晏从羁滞，心喜弹冠事不赊。
<br>
<br>　　卷546_4  「早发灵芝望九华寄杜员外使君」曹汾
<br>
<br>　　戴月早辞三秀馆，迟明初识九华峰。嵯嵯玉剑寒利，
<br>
<br>　　袅袅青莲翠叶重。奇状却疑人画出。岚光如为客添浓。
<br>
<br>　　行春若到五溪上，此处褰帷正面逢。
<br>
<br>　　卷546_5  「落花」严恽
<br>
<br>　　春光冉冉归何处，更向花前把一杯。
<br>
<br>　　尽日问花花不语，为谁零落为谁开。
<br>
<br>　　卷546_6  「题筹笔驿」殷潜之
<br>
<br>　　江东矜割据，邺下夺孤嫠。霸略非匡汉，宏图欲佐谁。
<br>
<br>　　奏书辞后主，仗剑出全师。重袭褒斜路，悬开反正旗。
<br>
<br>　　欲将苞有截，必使举无遗。沈虑经谋际，挥毫决胜时。
<br>
<br>　　圜觚当分画，前箸此操持。山秀扶英气，川流入妙思。
<br>
<br>　　算成功在彀，运去事终亏。命屈天方厌，人亡国自随。
<br>
<br>　　艰难推旧姓，开创极初基。总叹曾过地，宁探作教资。
<br>
<br>　　若归新历数，谁复顾衰危。报德兼明道，长留识者知。
<br>
<br>　　卷546_7  「送高遂赴举」祝元膺
<br>
<br>　　句曲旧宅真，自产日月英。既涵岳渎气，安无神仙名。
<br>
<br>　　松桂逦迤色，与君相送情。
<br>
<br>　　卷546_8  「寄道友」祝元膺
<br>
<br>　　两颔凝清霜，玉炉焚天香。为我延岁华，得入不死乡。
<br>
<br>　　卷546_9  「梦仙谣」祝元膺
<br>
<br>　　蟾蜍夜作青冥烛，EX晴为碧落梯。
<br>
<br>　　好个分明天上路，谁教深入武陵溪。
<br>
<br>　　卷546_10  「句」祝元膺
<br>
<br>　　雾纹斑似豹，水力健如龙。（见张为《主客图》）
<br>
<br>　　卷546_11  「贺邓[使君正拜袁州」彭蟾
<br>
<br>　　六年惠爱及黎m，大府论功俟陟明。尺一诏书天上降，
<br>
<br>　　二千石禄世间荣。新添画戟门增峻，旧蹑青云路转平。
<br>
<br>　　更待皇恩醒善政，碧油幢到郡斋迎。
<br>
<br>　　卷546_12  「和严恽落花诗」王枢
<br>
<br>　　花落花开人世梦，衰荣闲事且持杯。
<br>
<br>　　春风底事轻摇落，何似从来不要开。
<br>
<br>　　卷546_13  「咏宣律和尚袈裟」张希复
<br>
<br>　　共覆三衣中夜寒，披时不镇尼师坛。
<br>
<br>　　无因盖得龙宫地，畦里尘飞叶相残。
<br>
<br>　　卷546_14  「莺出谷」钱可复
<br>
<br>　　玉律阳和变，时禽羽翮新。载飞初出谷，一啭已惊人。
<br>
<br>　　拂柳宜烟暖，冲花觉露春。抟风翻翰疾，向日弄吭频。
<br>
<br>　　求友心何切，迁乔幸有因。华林高玉树，栖托及芳晨。
<br>
<br>　　卷546_15  「莺出谷」张鹭
<br>
<br>　　弱柳随俦匹，迁莺正及春。乘风音响远，映日羽毛新。
<br>
<br>　　已得辞幽谷，还将脱俗尘。鸳鸾方可慕，燕雀迥无邻。
<br>
<br>　　游止知难屈，翻飞在此伸。一枝如借便，终冀托深仁。
<br>
<br>　　卷546_16  「莺出谷」刘庄物
<br>
<br>　　幸因辞旧谷，从此及芳晨。欲语如调舌，初飞似畏人。
<br>
<br>　　风调归影便，日暖吐声频。翔集知无阻，联绵贵有因。
<br>
<br>　　喜迁乔木近，宁厌对花新。堪念微禽意，关关也爱春。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
