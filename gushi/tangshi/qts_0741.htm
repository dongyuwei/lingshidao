<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百四十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百四十一
<br>
<br>　　卷741_1  「景阳台怀古」陈贶
<br>
<br>　　景阳六朝地，运极自依依。一会皆同是，到头谁论非。
<br>
<br>　　酒浓沈远虑，花好失前机。见此尤宜戒，正当家国肥。
<br>
<br>　　卷741_2  「石城怀古」刘洞
<br>
<br>　　石城古岸头，一望思悠悠。几许六朝事，不禁江水流。
<br>
<br>　　卷741_3  「句」刘洞
<br>
<br>　　千里长江皆渡马，十年养士得何人。
<br>
<br>　　翻忆潘郎章奏内，秩漳汉谜唇怼＃ā督南野录》：
<br>
<br>　　金陵受围，洞为七言诗，榜路傍云云。“家国郑
<br>
<br>　　如日将暮”，潘佑谏表中语也）
<br>
<br>　　百骸同草木，万象入心灵。（夜坐，《吟窗杂录》）
<br>
<br>　　卷741_4  「旅怀」江为
<br>
<br>　　迢迢江汉路，秋色又堪惊。半夜闻鸿雁，多年别弟兄。
<br>
<br>　　高风云影断，微雨菊花明。欲寄东归信，裴回无限情。
<br>
<br>　　卷741_5  「江行」江为
<br>
<br>　　越信隔年稀，孤舟几梦归。月寒花露重，江晚水烟微。
<br>
<br>　　峰直帆相望，沙空鸟自飞。何时洞庭上，春雨满蓑衣。
<br>
<br>　　卷741_6  「登润州城」江为
<br>
<br>　　天末江城晚，登临客望迷。春潮平岛屿，残雨隔虹霓。
<br>
<br>　　鸟与孤帆远，烟和独树低。乡山何处是，目断广陵西。
<br>
<br>　　卷741_7  「岳阳楼」江为
<br>
<br>　　倚楼高望极，展转念前途。晚叶红残楚，秋江碧入吴。
<br>
<br>　　云中来雁急，天末去帆孤。明月谁同我，悠悠上帝都。
<br>
<br>　　卷741_8  「送客」江为
<br>
<br>　　明月孤舟远，吟髭镊更华。天形围泽国，秋色露人家。
<br>
<br>　　水馆萤交影，霜洲橘委花。何当寻旧隐，泉石好生涯。
<br>
<br>　　卷741_9  「临刑诗」江为
<br>
<br>　　街鼓侵人急，西倾日欲斜。黄泉无旅店，今夜宿谁家。
<br>
<br>　　卷741_10  「塞下曲」江为
<br>
<br>　　万里黄云冻不飞，碛烟烽火夜深微。
<br>
<br>　　胡儿移帐寒笳绝，雪路时闻探马归。
<br>
<br>　　卷741_11  「隋堤柳」江为
<br>
<br>　　锦缆龙舟万里来，醉乡繁盛忽尘埃。
<br>
<br>　　空馀两岸千株柳，雨叶风花作恨媒。
<br>
<br>　　卷741_12  「句」江为
<br>
<br>　　吟登萧寺旃檀阁，醉倚王家玳瑁筵。（《题白鹿寺》）
<br>
<br>　　远远朝宗出白云，方圆随处性长存。（《水》，
<br>
<br>　　见《吟窗杂录》）
<br>
<br>　　卷741_13  「咏鹰（越归南唐初投鄂帅张宣，久不见知，以鹰诗诮之）」高越
<br>
<br>　　雪爪星眸世所稀，摩天专待振毛衣。
<br>
<br>　　虞人莫谩张罗网，未肯平原浅草飞。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
