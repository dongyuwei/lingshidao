<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百七十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百七十一
<br>
<br>　　卷571_1  「古意」贾岛
<br>
<br>　　碌碌复碌碌，百年双转毂。志士终夜心，良马白日足。
<br>
<br>　　俱为不等闲，谁是知音目。眼中两行泪，曾吊三献玉。
<br>
<br>　　卷571_2  「望山」贾岛
<br>
<br>　　南山三十里，不见逾一旬。冒雨时立望，望之如朋亲。
<br>
<br>　　虬龙一掬波，洗荡千万春。日日雨不断，愁杀望山人。
<br>
<br>　　天事不可长，劲风来如奔。阴霪一以扫，浩翠写国门。
<br>
<br>　　长安百万家，家家张屏新。谁家最好山，我愿为其邻。
<br>
<br>　　卷571_3  「北岳庙」贾岛
<br>
<br>　　天地有五岳，恒岳居其北。岩峦叠万重，诡怪浩难测。
<br>
<br>　　人来不敢入，祠宇白日黑。有时起霖雨，一洒天地德。
<br>
<br>　　神兮安在哉，永康我王国。
<br>
<br>　　卷571_4  「朝饥」贾岛
<br>
<br>　　市中有樵山，此舍朝无烟。井底有甘泉，釜中乃空然。
<br>
<br>　　我要见白日，雪来塞青天。坐闻西床琴，冻折两三弦。
<br>
<br>　　饥莫诣他门，古人有拙言。
<br>
<br>　　卷571_5  「哭卢仝」贾岛
<br>
<br>　　贤人无官死，不亲者亦悲。空令古鬼哭，更得新邻比。
<br>
<br>　　平生四十年，惟著白布衣。天子未辟召，地府谁来追。
<br>
<br>　　长安有交友，托孤遽弃移。冢侧志石短，文字行参差。
<br>
<br>　　无钱买松栽，自生蒿草枝。在日赠我文，泪流把读时。
<br>
<br>　　从兹加敬重，深藏恐失遗。
<br>
<br>　　卷571_6  「剑客（一作述剑）」贾岛
<br>
<br>　　十年磨一剑，霜刃未曾试。今日把似君，谁为不平事。
<br>
<br>　　卷571_7  「口号」贾岛
<br>
<br>　　中夜忽自起，汲此百尺泉。林木含白露，星斗在青天。
<br>
<br>　　卷571_8  「寄远」贾岛
<br>
<br>　　别肠多郁纡，岂能肥肌肤。始知相结密，不及相结疏。
<br>
<br>　　疏别恨应少，密离恨难。门前南流水，中有北飞鱼。
<br>
<br>　　鱼飞向北海，可以寄远书。不惜寄远书，故人今在无。
<br>
<br>　　况此数尺身，阻彼万里途。自非日月光，难以知子躯。
<br>
<br>　　卷571_9  「斋中」贾岛
<br>
<br>　　眈静非谬为，本性实疏索。斋中一就枕，不觉白日落。
<br>
<br>　　低扉碍轩辔，寡德谢接诺。丛菊在墙阴，秋穷未开萼。
<br>
<br>　　所餐类病马，动影似移岳。欲驻迫逃衰，岂殊辞绠缚。
<br>
<br>　　已见饱时雨，应丰蔬与药。
<br>
<br>　　卷571_10  「感秋」贾岛
<br>
<br>　　商气飒已来，岁华又虚掷。朝云藏奇峰，暮雨洒疏滴。
<br>
<br>　　几蜩嘿凉叶，数蛩思阴壁。落日空馆中，归心远山碧。
<br>
<br>　　昔人多秋感，今人何异昔。四序驰百年，玄发坐成白。
<br>
<br>　　喧喧徇声利，扰扰同辙迹。傥无世上怀，去偃松下石。
<br>
<br>　　卷571_11  「玩月」贾岛
<br>
<br>　　寒月破东北，贾生立西南。西南立倚何，立倚青青杉。
<br>
<br>　　近月有数星，星名未详谙。但爱杉倚月，我倚杉为三。
<br>
<br>　　月乃不上杉，上杉难相参。眙愕子细视，睛瞳桂枝。
<br>
<br>　　目常有热疾，久视无烦炎。以手扪衣裳，零露已濡沾。
<br>
<br>　　久立双足冻，时向股髀淹。立久病足折，兀然[胶粘。
<br>
<br>　　他人应已睡，转喜此景恬。此景亦胡及，而我苦淫耽。
<br>
<br>　　无异市井人，见金不知廉。不知此夜中，几人同无厌。
<br>
<br>　　待得上顶看，未拟归枕函。强步望寝斋，步步情不堪。
<br>
<br>　　步到竹丛西，东望如隔帘。却坐竹丛外，清思刮幽潜。
<br>
<br>　　量知爱月人，身愿化为蟾。
<br>
<br>　　卷571_12  「辞二知己」贾岛
<br>
<br>　　一双千岁鹤，立别孤翔鸿。波岛忽已暮，海雨寒鳌
<br>
<br>　　离人闻美弹，亦与哀弹同。况兹切切弄，绕彼行行躬。
<br>
<br>　　云飞北岳碧，火息西山红。何以代远诚，折芳腊雪中。
<br>
<br>　　卷571_13  「义雀行和朱评事」贾岛
<br>
<br>　　玄鸟雄雌俱，春雷惊蛰馀。口衔黄河泥，空即翔天隅。
<br>
<br>　　一夕皆莫归，哓哓遗众雏。双雀抱仁义，哺食劳劬劬。
<br>
<br>　　雏既逦迤飞，云间声相呼。燕雀虽微类，感愧诚不殊。
<br>
<br>　　禽贤难自彰，幸得主人书。
<br>
<br>　　卷571_14  「宿悬泉驿」贾岛
<br>
<br>　　晓行沥水楼，暮到悬泉驿。林月值云遮，山灯照愁寂。
<br>
<br>　　卷571_15  「辩士」贾岛
<br>
<br>　　辩士多毁訾，不闻谈己非。猛虎恣杀暴，未尝啮妻儿。
<br>
<br>　　此理天所感，所感当问谁。求食饲雏禽，吐出美言词。
<br>
<br>　　善哉君子人，扬光掩瑕u.
<br>
<br>　　卷571_16  「不欺」贾岛
<br>
<br>　　上不欺星辰，下不欺鬼神。知心两如此，然后何所陈。
<br>
<br>　　食鱼味在鲜，食蓼味在辛。掘井须到流，结交须到头。
<br>
<br>　　此语诚不谬，敌君三万秋。
<br>
<br>　　卷571_17  「绝句」贾岛
<br>
<br>　　海底有明月，圆于天上轮。得之一寸光，可买千里春。
<br>
<br>　　卷571_18  「寓兴」贾岛
<br>
<br>　　莫居暗室中，开目闭目同。莫趋碧霄路，容飞不容步。
<br>
<br>　　暗室未可居，碧霄未可趋。劝君跨仙鹤，日下云为衢。
<br>
<br>　　卷571_19  「游仙」贾岛
<br>
<br>　　借得孤鹤骑，高近金乌飞。掬河洗老貌，照月生光辉。
<br>
<br>　　天中鹤路直，天尽鹤一息。归来不骑鹤，身自有羽翼。
<br>
<br>　　若人无仙骨，芝X徒烦食。
<br>
<br>　　卷571_20  「枕上吟」贾岛
<br>
<br>　　夜长忆白日，枕上吟千诗。何当苦寒气，忽被东风吹。
<br>
<br>　　冰开鱼龙别，天波殊路岐。
<br>
<br>　　卷571_21  「双鱼谣（时韩职方书中以孟常州简诗见示）」贾岛
<br>
<br>　　天河堕双鲂，飞我庭中央。掌握尺馀雪，劈开肠有璜。
<br>
<br>　　见令馋舌短，烹绕邻舍香。一得古诗字，与玉含异藏。
<br>
<br>　　卷571_22  「易水怀古」贾岛
<br>
<br>　　荆卿重虚死，节烈书前史。我叹方寸心，谁论一时事。
<br>
<br>　　至今易水桥，寒风兮萧萧。易水流得尽，荆卿名不消。
<br>
<br>　　卷571_23  「早起」贾岛
<br>
<br>　　北客入西京，北雁再离北。秋寝独前兴，天梭星落织。
<br>
<br>　　耽玩馀恬爽，顾盼轻z力。旅途少颜尽，明镜劝仙食。
<br>
<br>　　出门路纵横，张家路最直。昨夜梦见书，张家厅上壁。
<br>
<br>　　卷571_24  「客喜」贾岛
<br>
<br>　　客喜非实喜，客悲非实悲。百回信到家，未当身一归。
<br>
<br>　　未归长嗟愁，嗟愁填中怀。开口吐愁声，还却入耳来。
<br>
<br>　　常恐泪滴多，自损两目辉。鬓边虽有丝，不堪织寒衣。
<br>
<br>　　卷571_25  「延寿里精舍寓居」贾岛
<br>
<br>　　旅托避华馆，荒楼遂愚慵。短庭无繁植，珍果春亦浓。
<br>
<br>　　侧庐废扃枢，纤魄时卧逢。耳目乃井，肺肝即岩峰。
<br>
<br>　　汲泉饮酌馀，见我闲静容。霜蹊犹舒英，寒蝶断来踪。
<br>
<br>　　双履与谁逐，一寻青瘦筇。
<br>
<br>　　卷571_26  「赠智朗禅师」贾岛
<br>
<br>　　上人分明见，玉兔潭底没。上人光惨貌，古来恨峭发。
<br>
<br>　　涕辞孔颜庙，笑访禅寂室。步随青山影，坐学白塔骨。
<br>
<br>　　解听无弄琴，不礼有身佛。欲问师何之，忽与我相别。
<br>
<br>　　率赋赠远言，言惭非子曰。
<br>
<br>　　卷571_27  「送沈秀才下第东归」贾岛
<br>
<br>　　曲言恶者谁，悦耳如弹丝。直言好者谁，刺耳如长锥。
<br>
<br>　　沈生才俊秀，心肠无邪欺。君子忌苟合，择交如求师。
<br>
<br>　　毁出疾夫口，腾入礼部闱。下第子不耻，遗才人耻之。
<br>
<br>　　东归家室远，掉辔时参差。浙云近吴见，汴柳接楚垂。
<br>
<br>　　明年春光别，回首不复疑。
<br>
<br>　　卷571_28  「酬栖上人」贾岛
<br>
<br>　　夜久城馆闲，情幽出在山。新月有微辉，朗朗空庭间。
<br>
<br>　　处世虽识机，伊余多掩关。松姿度腊见，篱药知春还。
<br>
<br>　　静览冰雪词，厚为酬赠颜。东林有踯躅，脱屣期共攀。
<br>
<br>　　卷571_29  「冬月长安雨中见终南雪」贾岛
<br>
<br>　　秋节新已尽，雨疏露山雪。西峰稍觉明，残滴犹未绝。
<br>
<br>　　气侵瀑布水，冻著白云穴。今朝灞貉悖何夕潇湘月。
<br>
<br>　　想彼石房人，对雪扉不闭。
<br>
<br>　　卷571_30  「寄孟协律」贾岛
<br>
<br>　　我有吊古泣，不泣向路岐。挥泪洒暮天，滴著桂树枝。
<br>
<br>　　别后冬节至，离心北风吹。坐孤雪扉夕，泉落石桥时。
<br>
<br>　　不惊猛虎啸，难辱君子词。欲酬空觉老，无以堪远持。
<br>
<br>　　i倚角窗，王屋悬清思。
<br>
<br>　　卷571_31  「和刘涵」贾岛
<br>
<br>　　京官始云满，野人依旧闲。闭扉一亩居，中有古风还。
<br>
<br>　　市井日已午，幽窗梦南山。乔木覆北斋，有鸟鸣其间。
<br>
<br>　　前日远岳僧，来时与开关。新题惊我瘦，窥镜见丑颜。
<br>
<br>　　陶情惜清澹，此意复谁攀。
<br>
<br>　　卷571_32  「明月山怀独孤崇鱼琢」贾岛
<br>
<br>　　明月长在目，明月长在心。在心复在目，何得稀去寻。
<br>
<br>　　试望明月人，孟夏树蔽岑。想彼叹此怀，乐喧忘幽林。
<br>
<br>　　乡本北岳外，悔恨东夷深。愿缩地脉还，岂待天恩临。
<br>
<br>　　非不渴隐秀，却嫌他事侵。或云岳楼钟，来绕草堂吟。
<br>
<br>　　当从令尹后，再往步柏林。
<br>
<br>　　卷571_33  「投张太祝」贾岛
<br>
<br>　　风骨高更老，向春初阳葩。泠泠月下韵，一一落海涯。
<br>
<br>　　有子不敢和，一听千叹嗟。身卧东北泥，魂挂西南霞。
<br>
<br>　　手把一枝栗，往轻觉程赊。水天朔方色，暖日嵩根花。
<br>
<br>　　达闲幽栖山，遣寻种药家。欲买双琼瑶，惭无一木瓜。
<br>
<br>　　卷571_34  「咏韩氏二子」贾岛
<br>
<br>　　千岩一尺璧，八月十五夕。清露堕桂花，白鸟舞虚碧。
<br>
<br>　　卷571_35  「送别」贾岛
<br>
<br>　　丈夫未得意，行行且低眉。素琴弹复弹，会有知音知。
<br>
<br>　　卷571_36  「携新文诣张籍韩愈途中成」贾岛
<br>
<br>　　袖有新成诗，欲见张韩老。青竹未生翼，一步万里道。
<br>
<br>　　仰望青冥天，云雪压我脑。失却终南山，惆怅满怀抱。
<br>
<br>　　安得西北风，身愿变蓬草。地只闻此语，突出惊我倒。
<br>
<br>　　卷571_37  「上谷送客游江湖」贾岛
<br>
<br>　　莫叹迢递分，何殊咫尺别。江楼到夜登，还见南台月。
<br>
<br>　　卷571_38  「重酬姚少府」贾岛
<br>
<br>　　隙月斜枕旁，讽咏夏贻什。如今何时节，虫虺亦已蛰。
<br>
<br>　　答迟礼涉傲，抱疾思加涩。仆本胡为者，衔肩贡客集。
<br>
<br>　　茫然九州内，譬如一锥立。欺暗少此怀，自明曾沥泣。
<br>
<br>　　量无勇士，诚欲戈矛戢。原阁期跻攀，潭舫偶俱入。
<br>
<br>　　深斋竹木合，毕夕风雨急。俸利沐均分，价称烦嘘q.
<br>
<br>　　百篇见删罢，一命嗟未及。沧浪愚将还，知音激所习。
<br>
<br>　　卷571_39  「投孟郊」贾岛
<br>
<br>　　月中有孤芳，天下聆薰风。江南有高唱，海北初来通。
<br>
<br>　　容飘清冷馀，自蕴襟抱中。止息乃流溢，推寻却冥鳌
<br>
<br>　　我知雪山子，谒彼偈句空。必竟获所实，尔焉遂深衷。
<br>
<br>　　录之孤灯前，犹恨百首终。一吟动狂机，万疾辞顽躬。
<br>
<br>　　生平面未交，永夕梦辄同。叙诘谁君师，讵言无吾宗。
<br>
<br>　　余求履其迹，君曰可但攻。啜波肠易饱，揖险神难从。
<br>
<br>　　前岁曾入洛，差池阻从龙。萍家复从赵，云思长萦萦。
<br>
<br>　　嵩海每可诣，长途追再穷。原倾肺肠事，尽入焦梧桐。
<br>
<br>　　卷571_40  「代边将」贾岛
<br>
<br>　　持戈簇边日，战罢浮云收。露草泣寒霁，夜泉鸣陇头。
<br>
<br>　　三尺握中铁，气冲星斗牛。报国不拘贵，愤将平虏雠。
<br>
<br>　　卷571_41  「寄刘栖楚」贾岛
<br>
<br>　　趋走与偃卧，去就自殊分。当窗一重树，上有万里云。
<br>
<br>　　离披不相顾，仿佛类人群。友生去更远，来书绝如焚。
<br>
<br>　　蝉吟我为听，我歌蝉岂闻。岁暮傥旋归，晤言桂氛氲。
<br>
<br>　　卷571_42  「寄丘儒」贾岛
<br>
<br>　　地近轻数见，地远重一面。一面如何重，重甚珍宝片。
<br>
<br>　　自经失欢笑，几度腾霜霰。此心镇悬悬，天象固回转。
<br>
<br>　　长安秋风高，子在东甸县。仪形信寂蔑，风雨岂乖间。
<br>
<br>　　凭人报消息，何易凭笔砚。俱不尽我心，终须对君宴。
<br>
<br>　　卷571_43  「送陈商」贾岛
<br>
<br>　　古道长荆棘，新岐路交横。君于荒榛中，寻得古辙行。
<br>
<br>　　足踏圣人路，貌端禅士形。我曾接夜谈，似听讲一经。
<br>
<br>　　联翩曾数举，昨登高第名。釜底绝烟火，晓行皇帝京。
<br>
<br>　　上客远府游，主人须目明。青云别青山，何日复可升。
<br>
<br>　　卷571_44  「送张校书季霞」贾岛
<br>
<br>　　从京去容州，马在船上多。容州几千里，直傍青天涯。
<br>
<br>　　掌记试校书，未称高词华。义往不可屈，出家如入家。
<br>
<br>　　城市七月初，热与夏未差。饯君到野地，秋凉满山坡。
<br>
<br>　　南境异北候，风起无尘沙。秦吟宿楚泽，海酒落桂花。
<br>
<br>　　暂醉即还醒，彼土生桂茶。
<br>
<br>　　卷571_45  「寄友人」贾岛
<br>
<br>　　同人半年别，一别寂来音。赖有别时文，相思时一吟。
<br>
<br>　　我常倦投迹，君亦知此衿。笔砚且勿弃，苏张曾陆沉。
<br>
<br>　　但存舌在口，当冀身遂心。君看明月夜，松桂寒森森。
<br>
<br>　　卷571_46  「答王参」贾岛
<br>
<br>　　寸晷不相待，四时互如竞。客思先觉秋，虫声苦知暝。
<br>
<br>　　霜松积旧翠，露月团如镜。诗负属景同，琴孤坐堂听。
<br>
<br>　　相期黄菊节，别约红桃径。每把式微篇，临风一长咏。
<br>
<br>　　卷571_47  「延康吟」贾岛
<br>
<br>　　寄居延寿里，为与延康邻。不爱延康里，爱此里中人。
<br>
<br>　　人非十年故，人非九族亲。人有不朽语，得之烟山春。
<br>
<br>　　卷571_48  「戏赠友人」贾岛
<br>
<br>　　一日不作诗，心源如废井。笔砚为辘轳，吟咏作縻绠。
<br>
<br>　　朝来重汲引，依旧得清冷。书赠同怀人，词中多苦辛。
<br>
<br>　　卷571_49  「寓兴」贾岛
<br>
<br>　　真集道方至，貌殊妒还多。山泉入城池，自然生浑波。
<br>
<br>　　今时出古言，在众翻为讹。有琴含正韵，知音者如何。
<br>
<br>　　一生足感激，世言忽嵯峨。不得市井味，思响吾岩阿。
<br>
<br>　　浮华岂我事，日月徒蹉跎。旷哉颍阳风，千载无其他。
<br>
<br>　　卷571_50  「怀郑从志」贾岛
<br>
<br>　　西风吹阴云，雨雪半夜收。忽忆天涯人，起看斗与牛。
<br>
<br>　　故人别二年，我意如百秋。音信两杳杳，谁云昔绸缪。
<br>
<br>　　平明一封书，寄向东北舟。翩翩春归鸟，会自为匹俦。
<br>
<br>　　卷571_51  「易州登龙兴寺楼望郡北高峰」贾岛
<br>
<br>　　郡北最高峰，f岩绝云路。朝来上楼望，稍觉得幽趣。
<br>
<br>　　朦胧碧烟里，群岭若相附。何时一登陟，万物皆下顾。
<br>
<br>　　卷571_52  「送郑山人游江湖」贾岛
<br>
<br>　　南游衡岳上，东往天台里。足蹑华顶峰，目观沧海水。
<br>
<br>　　卷571_53  「就峰公宿」贾岛
<br>
<br>　　河出鸟宿后，萤火白露中。上人坐不倚，共我论量空。
<br>
<br>　　残月华暧，远水响玲珑。尔时无了梦，兹宵方未穷。
<br>
<br>　　卷571_54  「刘景阳东斋」贾岛
<br>
<br>　　松阴连竹影，中有芜苔井。清风此地多，白日空自永。
<br>
<br>　　景阳公干孙，诗句得真景。劝我不须归，月出东斋静。
<br>
<br>　　卷571_55  「对菊」贾岛
<br>
<br>　　九日不出门，十日见黄菊。灼灼尚繁英，美人无消息。
<br>
<br>　　卷571_56  「送集文上人游方」贾岛
<br>
<br>　　来从道陵井，双木溪边会。分首芳草时，远意青天外。
<br>
<br>　　此游诣几岳，嵩华衡恒泰。
<br>
<br>　　卷571_57  「题岸上人郡内闲居」贾岛
<br>
<br>　　静向方寸求，不居山嶂幽。池开菡萏香，门闭莓苔秋。
<br>
<br>　　金玉重四句，秕糠轻九流。炉烟上乔木，钟磬下危楼。
<br>
<br>　　手种一株松，贞心与师俦。
<br>
<br>　　卷571_58  「游子」贾岛
<br>
<br>　　游子喜乡远，非吾忆归庐。谁知奔他山，自欲早旋车。
<br>
<br>　　朝赏暮已足，图归愿无馀。当期附鹏翼，未偶方踌躇。
<br>
<br>　　卷571_59  「寄山中王参」贾岛
<br>
<br>　　我看岳西云，君看岳北月。长怀燕城南，相送十里别。
<br>
<br>　　别来千馀日，日日忆不歇。远寄一纸书，数字论白发。
<br>
<br>　　卷571_60  「送汲鹏」贾岛
<br>
<br>　　淮南卧理后，复逢君姓汲。文采非寻常，志愿期卓立。
<br>
<br>　　深江东泛舟，夕阳眺原隰。夏夜言诗会，往往追不及。
<br>
<br>　　卷571_61  「寄令狐相公（一作赴长江道中）」贾岛
<br>
<br>　　策杖驰山驿，逢人问梓州。长江那可到，行客替生愁。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
