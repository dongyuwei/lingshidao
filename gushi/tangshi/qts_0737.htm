<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百三十七</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百三十七
<br>
<br>　　卷737_1  「天道」冯道
<br>
<br>　　穷达皆由命，何劳发叹声。但知行好事，莫要问前程。
<br>
<br>　　冬去冰须泮，春来草自生。请君观此理，天道甚分明。
<br>
<br>　　卷737_2  「偶作」冯道
<br>
<br>　　莫为危时便怆神，前程往往有期因。须知海岳归明主，
<br>
<br>　　未必乾坤陷吉人。道德几时曾去世，舟车何处不通津。
<br>
<br>　　但教方寸无诸恶，狼虎丛中也立身。
<br>
<br>　　卷737_3  「北使还京作（诗凡五章，今仅存其一）」冯道
<br>
<br>　　去年今日奉皇华，只为朝廷不为家。殿上一杯天子泣，
<br>
<br>　　门前双节国人嗟。龙荒冬往时时雪，兔苑春归处处花。
<br>
<br>　　上下一行如骨肉，几人身死掩风沙。
<br>
<br>　　卷737_4  「赠窦十」冯道
<br>
<br>　　燕山窦十郎，教子有义方。灵椿一株老，丹桂五枝芳。
<br>
<br>　　卷737_5  「放鱼书所钥户」冯道
<br>
<br>　　高却垣墙钥却门，监丞从此罢垂纶。
<br>
<br>　　池中鱼鳖应相贺，从此方知有主人。
<br>
<br>　　卷737_6  「句」冯道
<br>
<br>　　朝披四袄专藏手，夜覆三衾怕露头。（虏中大寒，
<br>
<br>　　赐道锦袄、貂袄、羊狐貂衾各一。每入谒，悉服四袄衣，
<br>
<br>　　宿馆中，并覆三衾，故云）
<br>
<br>　　牛头偏得赐，象笏更容持。（虏以道有重名，欲留之，
<br>
<br>　　命与其国相同列，所赐皆等。虏赐臣下以牙笏，及腊月赐
<br>
<br>　　牛头，皆殊礼也，道皆得之，以诗谢。以上见《丛苑》）
<br>
<br>　　已落地花方遣扫，未经霜草莫教锄。（《吟治圃》，
<br>
<br>　　见《事文类聚》）
<br>
<br>　　视草北来唐学士，拥旄西去汉将军。（《同光中承旨卢
<br>
<br>　　质节制河中赠》，见《续翰林志》）
<br>
<br>　　卷737_7  「后唐宗庙乐舞辞」卢文纪
<br>
<br>　　仁君御宇，寰海谧清。运符武德，道协文明。
<br>
<br>　　九成式叙，百度惟成。金门积庆，玉叶传荣。
<br>
<br>　　卷737_8  「后唐宗庙乐舞辞」崔居俭
<br>
<br>　　艰难王业，返正皇唐。先天再造，却日重光。
<br>
<br>　　汉绍世祖，夏资少康。功成德茂，率祀无疆。
<br>
<br>　　卷737_9  「春社从李P乞酒」李涛1
<br>
<br>　　社公今日没心情，为乞治聋酒一瓶。
<br>
<br>　　恼乱玉堂将欲遍，依稀巡到第三厅。
<br>
<br>　　卷737_10  「句」李涛1
<br>
<br>　　溪声长在耳，山色不离门。（《诗人玉屑》）
<br>
<br>　　扫地树留影，拂床琴有声。
<br>
<br>　　一言寤主宁复听，三谏不从归去来。（《谏晋主不从作》，
<br>
<br>　　见《吟窗杂录》）
<br>
<br>　　卷737_11  「灵溪老松歌」卢士衡
<br>
<br>　　灵溪古观坛西角，千尺鳞皴栋梁朴。横出一枝戛楼阁，
<br>
<br>　　直上一枝扫寥廓。白石苍苔拥根脚，月明风撼寒光落。
<br>
<br>　　有时风雨晦暝，摆撼若黑龙之腾跃。合生于象外峰峦，
<br>
<br>　　枉滞乎人间山岳。安得巨灵受请托，拔向青桂白榆边安著。
<br>
<br>　　卷737_12  「游灵溪观」卢士衡
<br>
<br>　　云藏宝殿风尘外，粉壁松轩入看初。话久仙童颜色老，
<br>
<br>　　病来玄鹤羽毛疏。樵翁接引寻红术，道士留连说紫书。
<br>
<br>　　不为壮心降未得，便堪从此玩清虚。
<br>
<br>　　卷737_13  「寄天台道友」卢士衡
<br>
<br>　　相思遥指玉霄峰，怅望江山阻万重。会隔晓窗闻法鼓，
<br>
<br>　　几同寒榻听疏钟。别来知子长餐柏，吟处将谁对倚松。
<br>
<br>　　且住人间行圣教，莫思天路便登龙。
<br>
<br>　　卷737_14  「花落」卢士衡
<br>
<br>　　迎风啸未已，和雨落YY.千枝与万枝，不如一竿竹。
<br>
<br>　　卷737_15  「钟陵铁柱」卢士衡
<br>
<br>　　千年埋没竟何为，变化宜将万物齐。
<br>
<br>　　安得风胡借方便，铸成神剑斩鲸鲵。
<br>
<br>　　卷737_16  「僧房听雨」卢士衡
<br>
<br>　　古寺松轩雨声别，寒窗听久诗魔发。
<br>
<br>　　记得年前在赤城，石楼梦觉三更雪。
<br>
<br>　　卷737_17  「题牡丹」卢士衡
<br>
<br>　　万叶红绡剪尽春，丹青任写不如真。
<br>
<br>　　风光九十无多日，难惜尊前折赠人。
<br>
<br>　　卷737_18  「祖龙词」熊
<br>
<br>　　平吞六国更何求，童女童男问十洲。
<br>
<br>　　沧海不回应怅望，始知徐福解风流。
<br>
<br>　　卷737_19  「谪居海上」熊
<br>
<br>　　家临泾水隔秦川，来往关河路八千。
<br>
<br>　　堪恨此身何处老，始皇桥畔又经年。
<br>
<br>　　卷737_20  「冬日原居酬光上人见访」熊皎
<br>
<br>　　吾道丧已久，吾师何此来。门无尘事闭，卷有国风开。
<br>
<br>　　野迥霜先白，庭荒叶自堆。寒暄吟罢后，犹喜话天台。
<br>
<br>　　卷737_21  「早梅」熊皎
<br>
<br>　　江南近腊时，已亚雪中枝。一夜欲开尽，百花犹未知。
<br>
<br>　　人情皆共惜，天意欲教迟。莫讶无浓艳，芳筵正好吹。
<br>
<br>　　卷737_22  「怀三茅道友」熊皎
<br>
<br>　　尘事何年解客嘲，十年容易到三茅。长思碧洞云窗下，
<br>
<br>　　曾借黄庭雪夜抄。丹桂有心凭至论，五峰无信问深交。
<br>
<br>　　杏坛仙侣应相笑，只为浮名未肯抛。
<br>
<br>　　卷737_23  「赠胥尊师」熊皎
<br>
<br>　　绿发童颜羽服轻，天台王屋几经行。云程去速因风起，
<br>
<br>　　酒债还迟待药成。房闭十洲烟浪阔，开三洞鬼神惊。
<br>
<br>　　他年华表重归日，却恐桑田已变更。
<br>
<br>　　卷737_24  「句」熊皎
<br>
<br>　　山前犹见月，陌上未逢人。（早行，以下见《雅言杂载》）
<br>
<br>　　果熟秋先落，禽寒夜未栖。（《山居》）
<br>
<br>　　深逢野草皆为药，静见樵人恐是仙。
<br>
<br>　　厌听啼鸟梦醒后，慵扫落花春尽时。
<br>
<br>　　废土有人耕不畏，古厅无讼醉何妨。（见《事文类聚》）
<br>
<br>　　卷737_25  「塞上」赵延寿
<br>
<br>　　黄沙风卷半空抛，云动阴山雪满郊。探水人回移帐就，
<br>
<br>　　射雕箭落著弓抄。鸟逢霜果饥还啄，马渡冰河渴自跑。
<br>
<br>　　占得高原肥草地，夜深生火折林梢。
<br>
<br>　　卷737_26  「棋」高辇
<br>
<br>　　野客围棋坐，支颐向暮秋。不言如守默，设计似平雠。
<br>
<br>　　决胜虽关勇，防危亦合忧。看他终一局，白却少年头。
<br>
<br>　　卷737_27  「句」高辇
<br>
<br>　　飘飘送下遥天雪，飒飒吹干旅舍烟。（《冬风》，
<br>
<br>　　见《吟窗杂录》）
<br>
<br>　　卷737_28  「与李专美」韩昭裔
<br>
<br>　　昭裔登庸汝未登，凤池鸡树冷如冰。
<br>
<br>　　何如且作宣徽使，免被人呼粥饭僧。
<br>
<br>　　卷737_29  「题龙窝洞」张仁溥
<br>
<br>　　折花携酒看龙窝，镂玉长旌俊彦过。
<br>
<br>　　他日各为云外客，碧纱笼却又如何。
<br>
<br>　　卷737_30  「留题座主和凝旧阁」李瀚1
<br>
<br>　　座主登庸归凤阙，门生批诏立鳌头。
<br>
<br>　　玉堂旧阁多珍玩，可作西斋润笔不。
<br>
<br>　　卷737_31  「题家园」杨昭俭
<br>
<br>　　池莲憔悴无颜色，园竹低垂减翠阴。
<br>
<br>　　园竹池莲莫惆怅，相看恰似主人心。
<br>
<br>　　卷737_32  「书从事厅屏上」刘坦
<br>
<br>　　金殿试回新折桂，将军留辟向江城。
<br>
<br>　　思量一醉犹难得，辜负扬州管记名。
<br>
<br>　　卷737_33  「题施U画竹图」韦遵
<br>
<br>　　枯箨危根缴石头，千竿交映近清流。
<br>
<br>　　堪珍仲宝穷幽笔，留得荆湘一片秋。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
