<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百零五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷七百零五
<br>
<br>　　卷705_1  「送林宽下第东归」黄滔
<br>
<br>　　为君惆怅惜离京，年少无人有屈名。积雪未开移发日，
<br>
<br>　　鸣蝉初急说来程。楚天去路过飞雁，灞岸归尘触锁城。
<br>
<br>　　又得新诗几章别，烟村竹径海涛声。
<br>
<br>　　卷705_2  「商山赠隐者」黄滔
<br>
<br>　　谁不相逢话息机，九重城里自依依。蓬莱水浅有人说，
<br>
<br>　　商洛山高无客归。数只珍禽寒月在，千株古木热时稀。
<br>
<br>　　西窗昨夜鸣蛩尽，知梦芝翁起扣扉。
<br>
<br>　　卷705_3  「送二友游湘中」黄滔
<br>
<br>　　千里楚江新雨晴，同征肯恨迹如萍。孤舟泊处联诗句，
<br>
<br>　　八月中旬宿洞庭。为客早悲烟草绿，移家晚失岳峰青。
<br>
<br>　　今来无计相从去，归日汀洲乞画屏。
<br>
<br>　　卷705_4  「塞下」黄滔
<br>
<br>　　匹马萧萧去不前，平芜千里见穷边。关山色死秋深日，
<br>
<br>　　鼓角声沈霜重天。荒骨或衔残铁露，惊风时掠暮沙旋。
<br>
<br>　　陇头冤气无归处，化作阴云飞杳然。
<br>
<br>　　卷705_5  「下第东归，留辞刑部郑郎中P」黄滔
<br>
<br>　　去违知己住违亲，欲发羸蹄进退频。万里家山归养志，
<br>
<br>　　数年门馆受恩身。莺声历历秦城晓，柳色依依灞水春。
<br>
<br>　　明日蓝田关外路，连天风雨一行人。
<br>
<br>　　卷705_6  「寄怀南北故人」黄滔
<br>
<br>　　秋风昨夜落芙蕖，一片离心到外区。南海浪高书堕水，
<br>
<br>　　北州城破客降胡。玉窗挑凤佳人老，绮陌啼莺碧树枯。
<br>
<br>　　岭上青岚陇头月，时通魂梦出来无。
<br>
<br>　　卷705_7  「关中言怀」黄滔
<br>
<br>　　事事朝朝委一尊，自知无复解趋奔。试期交后犹为客，
<br>
<br>　　公道开时敢说冤。穷巷住来经积雨，故山归去见荒村。
<br>
<br>　　举头尽到断肠处，何必秋风江上猿。
<br>
<br>　　卷705_8  「闺怨」黄滔
<br>
<br>　　寸心杳与马蹄随，如蜕形容在锦帷。江上月明船发后，
<br>
<br>　　花间日暮信回时。五陵夜作酬恩计，四塞秋为破虏期。
<br>
<br>　　待到乘轺入门处，泪珠流尽玉颜衰。
<br>
<br>　　卷705_9  「旅怀」黄滔
<br>
<br>　　未吃金丹看十洲，乃将身世作仇雠。羁游数地值兵乱，
<br>
<br>　　宿在孤城闻雨秋。东越云山却思隐，西秦霜霰苦频留。
<br>
<br>　　他人折尽月中桂，惆怅当年江上鸥。
<br>
<br>　　卷705_10  「别友人」黄滔
<br>
<br>　　已喜相逢又怨嗟，十年飘泊在京华。大朝多事还停举，
<br>
<br>　　故国经荒未有家。鸟带夕阳投远树，人冲腊雪往边沙。
<br>
<br>　　梦魂空系潇湘岸，烟水茫茫芦苇花。
<br>
<br>　　卷705_11  「寄罗浮山道者二首」黄滔
<br>
<br>　　天际双山压海澹天漫绝顶海漫根。时闻雷雨惊樵客，
<br>
<br>　　长有龙蛇护洞门。泉石暮含朱槿昼，烟霞冬闭木绵温。
<br>
<br>　　林间学道如容我，今便辞他宠辱喧。
<br>
<br>　　有人曾见洞中仙，才到人间便越年。金鼎药成龙入海，
<br>
<br>　　玉函书发鹤归天。楼开石脉千寻直，山拆鳌鳞一半膻。
<br>
<br>　　谁到月明朝礼处，翠岩深锁荔枝烟。
<br>
<br>　　卷705_12  「喜侯舍人蜀中新命三首」黄滔
<br>
<br>　　八都词客漫喧然，谁解飞扬诰誓间。五色彩毫裁凤诏，
<br>
<br>　　九重天子豁龙颜。巴山月在趋朝去，锦水烟生入阁还。
<br>
<br>　　谋及中兴多少事，莫愁明月不收关。
<br>
<br>　　却搜文学起吾唐，暂失都城亦未妨。锦里幸为丹凤阙，
<br>
<br>　　幕宾征出紫微郎。来时走马随中使，到日援毫定外方。
<br>
<br>　　若以掌言看谏猎，相如从此病辉光。
<br>
<br>　　贾谊才承宣室召，左思唯预秘书流。赋家达者无过此，
<br>
<br>　　翰苑今朝是独游。立被御炉烟气逼，吟经栈阁雨声秋。
<br>
<br>　　内人未识江淹笔，竟问当时不早求。
<br>
<br>　　卷705_13  「经安州感故郑郎中二首」黄滔
<br>
<br>　　云梦江头见故城，人间四十载垂名。马蹄践处东风急，
<br>
<br>　　鸡舌销时北阙惊。岳客出来寻古剑，野猿相聚叫孤茔。
<br>
<br>　　腾身飞上凤凰阁，惆怅终乖吾党情。
<br>
<br>　　锦帐先生作牧州，干戈缺后见荒丘。兼无姓贾儿童在，
<br>
<br>　　空有还珠烟水流。江句行人吟刻石，月肠是处象登楼。
<br>
<br>　　旅魂频此归来否，千载云山属一游。
<br>
<br>　　卷705_14  「出京别崔学士」黄滔
<br>
<br>　　一从门馆遍投文，旋忝恩知骤出群。不道鹤鸡殊羽翼，
<br>
<br>　　许依龙虎借风云。命奇未便乘东律，言重终期雪北军。
<br>
<br>　　欲逐飘蓬向岐路，数宵垂泪恋清芬。
<br>
<br>　　卷705_15  「雁」黄滔
<br>
<br>　　楚岸花晴塞柳衰，年年南北去来期。江城日暮见飞处，
<br>
<br>　　旅馆月明闻过时。万里风霜休更恨，满川烟草且须疑。
<br>
<br>　　洞庭云水潇湘雨，好把寒更一一知。
<br>
<br>　　卷705_16  「寄越从事林嵩侍御」黄滔
<br>
<br>　　子虚词赋动君王，谁不期君入对扬。莫恋兔园留看雪，
<br>
<br>　　已乘骢马合凌霜。路归天上行方别，道在人间久便香。
<br>
<br>　　应念都城旧吟客，十年踪迹委沧浪。
<br>
<br>　　卷705_17  「长安书事」黄滔
<br>
<br>　　一年年课数千言，口祝心祠挈出门。孤进难时谁肯荐。
<br>
<br>　　主司通处不须论。频秋入自边城雪，昨日听来岭树猿。
<br>
<br>　　若有水田过十亩，早应归去狄江村。
<br>
<br>　　卷705_18  「旅怀寄友人」黄滔
<br>
<br>　　重叠愁肠只自知，苦于吞蘖乱于丝。一船风雨分襟处，
<br>
<br>　　千里烟波回首时。故国田园经战后，穷荒日月逼秋期。
<br>
<br>　　鸣蝉似会悠扬意，陌上声声怨柳衰。
<br>
<br>　　卷705_19  「寄蒋先辈（在苏州）」黄滔
<br>
<br>　　夫差宫苑悉苍苔，携客朝游夜未回。冢上题诗苏小见，
<br>
<br>　　江头酹酒伍员来。秋风急处烟花落，明月中时水寺开。
<br>
<br>　　千载三吴有高迹，虎丘山翠益崔嵬。
<br>
<br>　　卷705_20  「旅怀」黄滔
<br>
<br>　　雪貌潜凋雪发生，故园魂断弟兼兄。十年除夜在孤馆，
<br>
<br>　　万里一身求大名。空有新诗高华岳，已无丹恳出秦城。
<br>
<br>　　侯门莫问曾游处，槐柳影中肝胆倾。
<br>
<br>　　卷705_21  「放榜日」黄滔
<br>
<br>　　吾唐取士最堪夸，仙榜标名出曙霞。白马嘶风三十辔，
<br>
<br>　　朱门秉烛一千家。郄诜联臂升天路，宣圣飞章奏日华。
<br>
<br>　　岁岁人人来不得，曲江烟水杏园花。
<br>
<br>　　卷705_22  「二月二日宴中贻同年封先辈渭」黄滔
<br>
<br>　　帝尧城里日衔杯，每倚嵇康到玉颓。桂苑五更听榜后，
<br>
<br>　　蓬山二月看花开。垂名入甲成龙去，列姓如丁作鹤来。
<br>
<br>　　同戴大恩何处报，永言交道契陈雷。
<br>
<br>　　卷705_23  「新野道中」黄滔
<br>
<br>　　野堂如雪草如茵，光武城边一水滨。越客归遥春有雨，
<br>
<br>　　杜鹃啼苦夜无人。东堂岁去衔杯懒，南浦期来落泪频。
<br>
<br>　　莫道还家不惆怅，苏秦羁旅长卿贫。
<br>
<br>　　卷705_24  「酬俞钧」黄滔
<br>
<br>　　乡书一忝荐延恩，二纪三朝泣省门。虽忝立名经圣鉴，
<br>
<br>　　敢期兴咏叠嘉言。莫论蟾月无梯接，大底龙津有浪翻。
<br>
<br>　　今日朝廷推草泽，伫君承诏出云根。
<br>
<br>　　卷705_25  「寄同年崔学士」黄滔
<br>
<br>　　半因同醉杏花园，尘忝鸿炉与铸颜。已脱素衣酬素发，
<br>
<br>　　敢持青桂爱青山。虽知珠树悬天上，终赖银河接世间。
<br>
<br>　　毕使海涯能拔宅，三秦二十四畿寰。
<br>
<br>　　卷705_26  「御试二首」黄滔
<br>
<br>　　已表隋珠各自携，更从琼殿立丹梯。九华灯作三条烛，
<br>
<br>　　万乘君悬四首题。灵凤敢期翻雪羽，洞箫应或讽金闺。
<br>
<br>　　明朝莫惜场场醉，青桂新香有紫泥。
<br>
<br>　　六曹三省列簪裾，丹诏宣来试士初。不是玉皇疑羽客，
<br>
<br>　　要教金榜带天书。词臣假寐题黄绢，宫女敲铜奏子虚。
<br>
<br>　　御目四篇酬九百，敢从灯下略踌躇。
<br>
<br>　　卷705_27  「寄陈侍御」黄滔
<br>
<br>　　千年二相未全夸，犹阙闽城贺降麻。何必锦衣须太守，
<br>
<br>　　别无莲幕胜王家。醴泉涌处休论水，黄菊开时独是花。
<br>
<br>　　九级燕金满尊酒，却愁随诏谒承华。
<br>
<br>　　卷705_28  「酬徐正字夤」黄滔
<br>
<br>　　已免蹉跎负岁华，敢辞霜鬓雪呈花。名从两榜考升第，
<br>
<br>　　官自三台追起家。匹马有期归辇毂，故山无计恋桑麻。
<br>
<br>　　莫言蓬阁从容久，披处终知金在砂。
<br>
<br>　　卷705_29  「辞相府（时蒙堂帖追赴阙）」黄滔
<br>
<br>　　从汉至唐分五州，谁为将相作诸侯。闽江似镜正堪恋，
<br>
<br>　　秦客如蓬难久留。匹马忍辞藩屏去，小才宁副庙堂求。
<br>
<br>　　今朝拜别幡幢下，双泪如珠滴不休。
<br>
<br>　　卷705_30  「寄罗郎中隐」黄滔
<br>
<br>　　休向中兴雪至冤，钱塘江上看涛翻。三征不起时贤议，
<br>
<br>　　九转终成道者言。绿酒千杯肠已烂，新诗数首骨犹存。
<br>
<br>　　瑶蟾若使知人事，仙桂应遭蠹却根。
<br>
<br>　　卷705_31  「江行遇王侍御」黄滔
<br>
<br>　　数年分散秦吴隔，暂泊官船浦柳中。新草军书名更重，
<br>
<br>　　久辞山径业应空。渡头潮落将行客，天际风高未宿鸿。
<br>
<br>　　此日相逢魂合断，赖君身事渐飞冲。
<br>
<br>　　卷705_32  「客舍秋晚夜怀故山」黄滔
<br>
<br>　　寥寥深巷客中居，况值穷秋百事疏。孤枕忆山千里外，
<br>
<br>　　破窗闻雨五更初。经年荒草侵幽径，几树西风锁弊庐。
<br>
<br>　　长系寸心归未得，起挑残烛独踌躇。
<br>
<br>　　卷705_33  「绛州郑尚书」黄滔
<br>
<br>　　旌旗日日展东风，云稼连山雪刃空。剖竹已知垂凤食，
<br>
<br>　　摘珠何必到龙宫。谏垣虚位期飞步，翰苑含毫待纪公。
<br>
<br>　　谁谓唐城诸父老，今时得见蜀文翁。
<br>
<br>　　卷705_34  「喜陈先辈及第（峤）」黄滔
<br>
<br>　　今年春已到京华，天与吾曹雪怨嗟。甲乙中时公道复，
<br>
<br>　　朝廷看处主司夸。飞离海浪从烧尾，咽却金丹定易牙。
<br>
<br>　　不是驾前偏落羽，锦城争得杏园花。
<br>
<br>　　卷705_35  「延福里居，和林宽、何绍馀酬寄」黄滔
<br>
<br>　　长说愁吟逆旅中，一庭深雪一窗风。眼前道路无心觅，
<br>
<br>　　象外烟霞有句通。几度相留侵鼓散，频闻会宿著僧同。
<br>
<br>　　高情未以干时废，属和因知兴不穷。
<br>
<br>　　卷705_36  「赠宿松杨明府」黄滔
<br>
<br>　　溪上家家礼乐新，始知为政异常伦。若非似水清无底，
<br>
<br>　　争得如冰凛拂人。月声和琴调咽，烟村景接柳条春。
<br>
<br>　　宦游兼得逍遥趣，休忆三吴旧钓津。
<br>
<br>　　卷705_37  「送僧」黄滔
<br>
<br>　　才年七岁便从师，犹说辞家学佛迟。新彼陕芑共蛔。
<br>
<br>　　爱寻云水拟何之。孤溪雪满维舟夜，叠嶂猿啼过寺时。
<br>
<br>　　鸟道泷湫悉行后，岂将翻译负心期。
<br>
<br>　　卷705_38  「赠郑明府」黄滔
<br>
<br>　　庭罗衙吏眼看山，真恐风流是谪仙。垂柳五株春娅姹，
<br>
<br>　　鸣琴一弄水潺。援毫断狱登殊考，驻乐题诗得出联。
<br>
<br>　　莫起陶潜折腰叹，才高位下始称贤。
<br>
<br>　　卷705_39  「江州夜宴献陈员外」黄滔
<br>
<br>　　多少欢娱簇眼前，浔阳江上夜开筵。数枝红蜡啼香泪，
<br>
<br>　　两面青娥拆瑞莲。清管彻时斟玉醑，碧筹回处掷金船。
<br>
<br>　　因知往岁楼中月，占得风流是偶然。
<br>
<br>　　卷705_40  「湘中赠张逸人」黄滔
<br>
<br>　　羽衣零落帽欹斜，不自孤峰即海沙。曾为蜀山成寓迹，
<br>
<br>　　又因湘水拟营家。鸣琴坐见燕鸿没，曳履吟忘野径赊。
<br>
<br>　　更爱扁舟宿寒夜，独听风雨过芦花。
<br>
<br>　　卷705_41  「寓题」黄滔
<br>
<br>　　纷纷墨敕除官日，处处红旗打贼时。竿底得璜犹未用，
<br>
<br>　　梦中吞鸟拟何为。损生莫若攀丹桂，免俗无过咏紫芝。
<br>
<br>　　两岸芦花一江水，依前且把钓鱼丝。
<br>
<br>　　卷705_42  「题陈山人居」黄滔
<br>
<br>　　犹自莓苔马迹重，石嵌泉冷懒移峰。空垂凤食檐前竹，
<br>
<br>　　漫拔龙形涧底松。隔岸青山秋见寺，半床明月夜闻钟。
<br>
<br>　　谁能惆怅溪事，今古悠悠不再逢。
<br>
<br>　　卷705_43  「宿李少府园林」黄滔
<br>
<br>　　一壶浊酒百家诗，住此园林守选期。深院月凉留客夜，
<br>
<br>　　古杉风细似泉时。尝频异茗尘心净，议罢名山竹影移。
<br>
<br>　　明日绿苔浑扫后，石庭吟坐复容谁。
<br>
<br>　　卷705_44  「送人明经及第东归」黄滔
<br>
<br>　　十问九通离义床，今时登第信非常。亦从南院看新榜，
<br>
<br>　　旋束春关归故乡。水到吴门方见海，树侵闽岭渐无霜。
<br>
<br>　　知君已塞平生愿，日与交亲醉几场。
<br>
<br>　　卷705_45  「断酒」黄滔
<br>
<br>　　未老先为百病仍，醉杯无计接宾朋。免遭拽盏郎君谑，
<br>
<br>　　还被簪花录事憎。丝管合时思索马，池塘晴后独留僧。
<br>
<br>　　何因浇得离肠烂，南浦东门恨不胜。
<br>
<br>　　卷705_46  「南海幕和段先辈送韦侍御赴阙」黄滔
<br>
<br>　　树色川光入暮秋，使车西发不胜愁。璧连标格惊分散，
<br>
<br>　　雪课篇章互唱酬。魏阙别当飞羽翼，燕台独且占风流。
<br>
<br>　　满园歌管凉宵月，此后相思几上楼。
<br>
<br>　　卷705_47  「寄南海黄尚书」黄滔
<br>
<br>　　五羊城下驻行车，此事如今八载馀。燕颔已知飞食肉，
<br>
<br>　　龙门犹自退为鱼。红楼入夜笙歌合，白社惊秋草木疏。
<br>
<br>　　西望清光寄消息，万重烟水一封书。
<br>
<br>　　卷705_48  「送人往苏州觐其兄」黄滔
<br>
<br>　　阖闾城外越江头，两地烟涛一叶舟。到日荆枝应便茂，
<br>
<br>　　别时珠泪不须流。迎欢酒醒山当枕，咏古诗成月在楼。
<br>
<br>　　明日尊前若相问，为言今访赤松游。
<br>
<br>　　卷705_49  「游东林寺」黄滔
<br>
<br>　　长生犹自重无生，言让仙祠佛寺成。碑折谁忘康乐制，
<br>
<br>　　山灵表得远公名。松形入汉藤萝短，僧语离经耳目清。
<br>
<br>　　莫怪迟迟不归去，童年已梦绕林行。
<br>
<br>　　卷705_50  「赠旌德吕明府」黄滔
<br>
<br>　　渥洼步数太阿姿，争遣王侯不奉知。花作城池入官处，
<br>
<br>　　锦随刀尺少年时。两衙断狱兼留客，三考论功合树碑。
<br>
<br>　　须信隔帘看刺史，锦章朱绂已葳蕤。
<br>
<br>　　卷705_51  「贺清源仆射新命」黄滔
<br>
<br>　　虽言嵩岳秀崔嵬，少降连枝命世才。南史两荣唯百揆，
<br>
<br>　　东闽双拜有三台。二天在顶家家咏，丹凤衔书岁岁来。
<br>
<br>　　虚说古贤龙虎盛，谁攀荆树上金台。
<br>
<br>　　卷705_52  「浙幕李端公泛建溪」黄滔
<br>
<br>　　越城吴国结良姻，交发芙蓉幕内宾。自顾幽沈槐省迹，
<br>
<br>　　得陪清显谏垣臣。分题晓并兰舟远，对坐宵听月频。
<br>
<br>　　更爱延平津上过，一双神剑是龙鳞。
<br>
<br>　　卷705_53  「贻宋评事」黄滔
<br>
<br>　　河阳城里谢城中，入曳长裾出佩铜。燕国金台无别客，
<br>
<br>　　陶家柳下有清风。数踪篆隶书新得，一灶屯蒙火细红。
<br>
<br>　　时说三吴欲归处，绿波洲渚紫蒲丛。
<br>
<br>　　卷705_54  「催妆」黄滔
<br>
<br>　　北府迎尘南郡来，莫将芳意更迟回。虽言天上光阴别，
<br>
<br>　　且被人间更漏催。烟树迥垂连蒂杏，彩童交捧合欢杯。
<br>
<br>　　吹箫不是神仙曲，争引秦娥下凤台。
<br>
<br>　　卷705_55  「寓题」黄滔
<br>
<br>　　每忆家山即涕零，定须归老旧云扃。银河水到人间浊，
<br>
<br>　　丹桂枝垂月里馨。霜雪不飞无翠竹，鲸鲵犹在有青萍。
<br>
<br>　　三千九万平生事，却恨南华说北溟。
<br>
<br>　　卷705_56  「伤蒋校书德山」黄滔
<br>
<br>　　谁到双溪溪岸傍，与招魂魄上苍苍。世间无树胜青桂，
<br>
<br>　　陇上有花唯白杨。秦苑火然新赋在，越城山秀故居荒。
<br>
<br>　　如何万古雕龙手，独是相如识汉皇。
<br>
<br>　　卷705_57  「寄杨赞图学士（学士与元昆俱以龙脑登选）」黄滔
<br>
<br>　　东堂第一领春风，时怪关西小骥慵。华表柱头还有鹤，
<br>
<br>　　华歆名下别无龙。君恩凤阁含毫数，诗景珠宫列肆供。
<br>
<br>　　今日江南驻舟处，莫言归计为云峰。
<br>
<br>　　卷705_58  「酬杨学士」黄滔
<br>
<br>　　神仙簿上愧非夫，诏作疑丹两入炉。诗里几曾吟芍药，
<br>
<br>　　花中方得见菖蒲。阳春唱后应无曲，明月圆来别是珠。
<br>
<br>　　莫下蓬山不回首，东风犹待重抟扶。
<br>
<br>　　卷705_59  「寄同年李侍郎龟正」黄滔
<br>
<br>　　石门南面泪浪浪，自此东西失帝乡。昆璞要疑方卓绝，
<br>
<br>　　大鹏须息始开张。已归天上趋双阙，忽喜人间捧八行。
<br>
<br>　　莫道秋霜不滋物，菊花还借后时黄。
<br>
<br>　　卷705_60  「钟陵故人」黄滔
<br>
<br>　　滕王阁下昔相逢，此地今难访所从。唯爱金笼贮鹦鹉，
<br>
<br>　　谁论铁柱锁蛟龙。荆榛翠是钱神染，河岳期须国士钟，
<br>
<br>　　一箸鲈鱼千古美，后人终少继前踪。
<br>
<br>　　卷705_61  「故山」黄滔
<br>
<br>　　支颐默省旧林泉，石径茅堂到目前。衰碧鸣蛩莎有露，
<br>
<br>　　浓阴歇鹿竹无烟。水从井底通沧海，山在窗中倚远天。
<br>
<br>　　何事苍髯不归去，燕昭台上一年年。
<br>
<br>　　卷705_62  「塞上」黄滔
<br>
<br>　　塞门关外日光微，角怨单于雁驻飞。冲水路从冰解断，
<br>
<br>　　逾城人到月明归。燕山腊雪销金甲，秦苑秋风脆锦衣。
<br>
<br>　　欲吊昭君倍惆怅，汉家甥舅竟相违。
<br>
<br>　　卷705_63  「乌石村（即林希刘故居）」黄滔
<br>
<br>　　往日江村今物华，一回登览一悲嗟。故人殁后城头月，
<br>
<br>　　新鸟啼来垄上花。卖剑钱销知绝俗，闻蝉诗苦即思家。
<br>
<br>　　谢公古郡青山在，三尺孤坟扑海沙。
<br>
<br>　　卷705_64  「寄同年卢员外」黄滔
<br>
<br>　　听尽莺声出雍州，秦吴烟月十经秋。龙门在地从人上，
<br>
<br>　　郎省连天须鹤游。休恋一台惟妙绝，已经三字入精求。
<br>
<br>　　当年甲乙皆华显，应念槐宫今雪头。
<br>
<br>　　卷705_65  「寄同年封舍人渭（时得来书）」黄滔
<br>
<br>　　唐城接轸赴秦川，忧合欢离骤十年。龙颔摘珠同泳海，
<br>
<br>　　凤衔辉翰别升天。八行真迹虽收拾，四户高扃奈隔悬。
<br>
<br>　　能使丘门终始雪，莫教华发独潸然。
<br>
<br>　　卷705_66  「遇罗员外衮」黄滔
<br>
<br>　　灞陵桥外驻征辕，此一分飞十六年。豸角戴时垂素发，
<br>
<br>　　鸡香含处隔青天。绮园难贮林栖意，班马须持笔削权。
<br>
<br>　　可忘自初相识地，秋风明月客~延。
<br>
<br>　　卷705_67  「送翁员外承赞」黄滔
<br>
<br>　　谁言吾党命多奇，荣美如君历数稀。衣锦还乡翻是客，
<br>
<br>　　回车谒帝却为归。凤旋北阙虚丹穴，星复南宫逼紫微。
<br>
<br>　　已分十旬无急诏，天涯相送只沾衣。
<br>
<br>　　卷705_68  「奉和翁文尧十九员外中谢日蒙恩赐金紫之什」黄滔
<br>
<br>　　面蒙君赐自龙墀，谁是还乡一袭衣。三品易悬鳞鬣赫，
<br>
<br>　　八丝展起彩章飞。槲胜事垂千古，题作新诗启七微。
<br>
<br>　　严助买臣精魄在，定应羞著昔年归。
<br>
<br>　　卷705_69  「翁文尧员外捧金紫还乡之命雅发篇章将原交情…以质奖私」黄滔
<br>
<br>　　抟将盛事更无馀，还向桥边看旧书。东越独推生竹箭，
<br>
<br>　　北溟喜足贮鲲鱼。两回谁解归华表，午夜兼能荐子虚。
<br>
<br>　　须把头冠弹尽日，怜君不与故人疏。
<br>
<br>　　卷705_70  「奉和翁文尧员外经过七林书堂见寄之什」黄滔
<br>
<br>　　朱旗引入昔茆堂，半日从容尽日忙。驷马宝车行锡礼，
<br>
<br>　　金章紫绶带天香。山从南国添烟翠，龙起东溟认夜光。
<br>
<br>　　定恐故园留不住，竹风松韵漫凄锵。
<br>
<br>　　卷705_71  「奉酬翁文尧员外驻南台见寄之什」黄滔
<br>
<br>　　人指南台山与川，大惊喜气异当年。花迎金册非时拆，
<br>
<br>　　月对琼杯此夜圆。我爱藏冰从夏结，君怜修竹到冬鲜。
<br>
<br>　　殷勤更抱鸣琴抚，为忆秦儿识断弦。
<br>
<br>　　卷705_72  「翁文尧员外拥册礼之归一路有诗名昼锦集…五十六字」黄滔
<br>
<br>　　六窠只佩诸侯印，争比从天拥册归。一轴郢人歌处雪，
<br>
<br>　　两重朱氏著来衣。闽山秀已钟君尽，洛水波应溅我稀。
<br>
<br>　　明日陪尘迎驷马，定淮斋沐看光辉。
<br>
<br>　　卷705_73  「奉和翁文尧员外文秀、光贤、昼锦之什」黄滔
<br>
<br>　　乡名里号一朝新，乃觉台恩重万钧。建水闽山无故事，
<br>
<br>　　长卿严助是前身。清泉引入旁添润，嘉树移来别带春。
<br>
<br>　　莫凭栏干剩留驻，内庭虚位待才臣。
<br>
<br>　　虽言闽越系生贤，谁是还家宠自天。山简槐兼诸郡命，
<br>
<br>　　郑玄惭秉六经权。鸟行去没孤烟树，渔唱还从碧岛川。
<br>
<br>　　休说迟回未能去，夜来新梦禁中泉。
<br>
<br>　　君王面赐紫还乡，金紫中推是甲裳。华构便将垂美号，
<br>
<br>　　故山重更发清光。水澄此日兰宫镜，树忆当年柏署霜。
<br>
<br>　　珍重朱栏兼翠拱，来来皆自读书堂。
<br>
<br>　　卷705_74  「奉酬翁文尧员外神泉之游见寄嘉什」黄滔
<br>
<br>　　含鸡假豸喜同游，野外嘶风并紫骝。松竹迥寻青障寺，
<br>
<br>　　姓名题向白云楼。泉源出石清消暑，僧语离经妙破愁。
<br>
<br>　　争奈爱山尤恋阙，古来能有几人休。
<br>
<br>　　卷705_75  「辄吟七言四韵，攀寄翁文尧拾遗」黄滔
<br>
<br>　　唐设高科表用文，吾曹谁作谏垣臣。甄山秀气旷千古，
<br>
<br>　　凤阙华恩钟二人。起草便论天上事，如君不是世间身。
<br>
<br>　　龙头龙尾前年梦，今日须怜应若神。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
