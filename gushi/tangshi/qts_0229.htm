<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百二十九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百二十九
<br>
<br>　　卷229_1  「哭严仆射归榇」杜甫
<br>
<br>　　素幔随流水，归舟返旧京。老亲如宿昔，部曲异平生。
<br>
<br>　　风送蛟龙雨，天长骠骑营。一哀三峡暮，遗后见君情。
<br>
<br>　　卷229_2  「宴戎州杨使君东楼」杜甫
<br>
<br>　　胜绝惊身老，情忘发兴奇。座从歌妓密，乐任主人为。
<br>
<br>　　重碧拈春酒，轻红擘荔枝。楼高欲愁思，横笛未休吹。
<br>
<br>　　卷229_3  「渝州候严六侍御不到，先下峡」杜甫
<br>
<br>　　闻道乘骢发，沙边待至今。不知云雨散，虚费短长吟。
<br>
<br>　　山带乌蛮阔，江连白帝深。船经一柱观，留眼共登临。
<br>
<br>　　卷229_4  「拨闷（一作赠严二别驾）」杜甫
<br>
<br>　　闻道云安L米春，才倾一盏即醺人。乘舟取醉非难事，
<br>
<br>　　下峡消愁定几巡。长年三老遥怜汝，柁开头捷有神。
<br>
<br>　　已办青钱防雇直，当令美味入吾唇。
<br>
<br>　　卷229_5  「闻高常侍亡（忠州作）」杜甫
<br>
<br>　　归朝不相见，蜀使忽传亡。虚历金华省，何殊地下郎。
<br>
<br>　　致君丹槛折，哭友白云长。独步诗名在，只令故旧伤。
<br>
<br>　　卷229_6  「宴忠州使君侄宅」杜甫
<br>
<br>　　出守吾家侄，殊方此日欢。自须游阮巷，不是怕湖滩。
<br>
<br>　　乐助长歌逸，杯饶旅思宽。昔曾如意舞，牵率强为看。
<br>
<br>　　卷229_7  「禹庙（此忠州临江县禹祠也）」杜甫
<br>
<br>　　禹庙空山里，秋风落日斜。荒庭垂橘柚，古屋画龙蛇。
<br>
<br>　　云气生虚壁，江声走白沙。早知乘四载，疏凿控三巴。
<br>
<br>　　卷229_8  「题忠州龙兴寺所居院壁」杜甫
<br>
<br>　　忠州三峡内，井邑聚云根。小市常争米，孤城早闭门。
<br>
<br>　　空看过客泪，莫觅主人恩。淹泊仍愁虎，深居赖独园。
<br>
<br>　　卷229_9  「旅夜书怀」杜甫
<br>
<br>　　细草微风岸，危樯独夜舟。星垂平野阔，月涌大江流。
<br>
<br>　　名岂文章著，官因老病休。飘飘何所似，天地一沙鸥。
<br>
<br>　　卷229_10  「别常征君」杜甫
<br>
<br>　　儿扶犹杖策，卧病一秋强。白发少新洗，寒衣宽总长。
<br>
<br>　　故人忧见及，此别泪相忘。各逐萍流转，来书细作行。
<br>
<br>　　卷229_11  「三绝句」杜甫
<br>
<br>　　前年渝州杀刺史，今年开州杀刺史。
<br>
<br>　　群盗相随剧虎狼，食人更肯留妻子。
<br>
<br>　　二十一家同入蜀，惟残一人出骆谷。
<br>
<br>　　自说二女啮臂时，回头却向秦云哭。
<br>
<br>　　殿前兵马虽骁雄，纵暴略与羌浑同。
<br>
<br>　　闻道杀人汉水上，妇女多在官军中。
<br>
<br>　　卷229_12  「十二月一日三首」杜甫
<br>
<br>　　今朝腊月春意动，云安县前江可怜。一声何处送书雁，
<br>
<br>　　百丈谁家上水船。未将梅蕊惊愁眼，要取楸花媚远天。
<br>
<br>　　明光起草人所羡，肺病几时朝日边。
<br>
<br>　　寒轻市上山烟碧，日满楼前江雾黄。负盐出井此溪女，
<br>
<br>　　打鼓发船何郡郎。新亭举目风景切，茂陵著书消渴长。
<br>
<br>　　春花不愁不烂漫，楚客唯听棹相将。
<br>
<br>　　即看燕子入山扉，岂有黄鹂历翠微。短短桃花临水岸，
<br>
<br>　　轻轻柳絮点人衣。春来准拟开怀久，老去亲知见面稀。
<br>
<br>　　他日一杯难强进，重嗟筋力故山违。
<br>
<br>　　卷229_13  「又雪」杜甫
<br>
<br>　　南雪不到地，青崖沾未消。微微向日薄，脉脉去人遥。
<br>
<br>　　冬热鸳鸯病，峡深豺虎骄。愁边有江水，焉得北之朝。
<br>
<br>　　卷229_14  「奉汉中王手札」杜甫
<br>
<br>　　国有乾坤大，王今叔父尊。剖符来蜀道，归盖取荆门。
<br>
<br>　　峡险通舟过，水长注海奔。主人留上客，避暑得名园。
<br>
<br>　　前后缄书报，分明馔玉恩。天云浮绝壁，风竹在华轩。
<br>
<br>　　已觉良宵永，何看骇浪翻。入期朱邸雪，朝傍紫微垣。
<br>
<br>　　枚乘文章老，河间礼乐存。悲秋宋玉宅，失路武陵源。
<br>
<br>　　淹薄俱崖口，东西异石根。夷音迷咫尺，鬼物傍黄昏。
<br>
<br>　　犬马诚为恋，狐狸不足论。从容草奏罢，宿昔奉清樽。
<br>
<br>　　卷229_15  「赠崔十三评事公辅」杜甫
<br>
<br>　　飘飘西极马，来自渥洼池。飒e定山桂，低徊风雨枝。
<br>
<br>　　我闻龙正直，道屈尔何为。且有元戎命，悲歌识者谁。
<br>
<br>　　官联辞冗长，行路洗欹危。脱剑主人赠，去帆春色随。
<br>
<br>　　阴沉铁凤阙，教练羽林儿。天子朝侵早，云台仗数移。
<br>
<br>　　分军应供给，百姓日支离。黠吏因封己，公才或守雌。
<br>
<br>　　燕王买骏骨，渭老得熊罴。活国名公在，拜坛群寇疑。
<br>
<br>　　冰壶动瑶碧，野水失蛟螭。入幕诸彦集，渴贤高选宜。
<br>
<br>　　骞腾坐可致，九万起于斯。复进出矛戟，昭然开鼎彝。
<br>
<br>　　会看之子贵，叹及老夫衰。岂但江曾决，还思雾一披。
<br>
<br>　　暗尘生古镜，拂匣照西施。舅氏多人物，无惭困翮垂。
<br>
<br>　　卷229_16  「长江二首」杜甫
<br>
<br>　　众水会涪万，瞿塘争一门。朝宗人共挹，盗贼尔谁尊。
<br>
<br>　　孤石隐如马，高萝垂饮猿。归心异波浪，何事即飞翻。
<br>
<br>　　浩浩终不息，乃知东极临。众流归海意，万国奉君心。
<br>
<br>　　色借潇湘阔，声驱滟深。未辞添雾雨，接上遇衣襟。
<br>
<br>　　卷229_17  「承闻故房相公灵榇自阆州启殡归葬东都有作二首」杜甫
<br>
<br>　　远闻房太守，归葬陆浑山。一德兴王后，孤魂久客间。
<br>
<br>　　孔明多故事，安石竟崇班。他日嘉陵涕，仍沾楚水还。
<br>
<br>　　丹矸煞扇眨初传发阆州。风尘终不解，江汉忽同流。
<br>
<br>　　剑动新身匣，书归故国楼。尽哀知有处，为客恐长休。
<br>
<br>　　卷229_18  「云安九日，郑十八携酒陪诸公宴」杜甫
<br>
<br>　　寒花开已尽，菊蕊独盈枝。旧摘人频异，轻香酒暂随。
<br>
<br>　　地偏初衣夹，山拥更登危。万国皆戎马，酣歌泪欲垂。
<br>
<br>　　卷229_19  「答郑十七郎一绝」杜甫
<br>
<br>　　雨后过畦润，花残步屐迟。把文惊小陆，好客见当时。
<br>
<br>　　卷229_20  「将晓二首」杜甫
<br>
<br>　　石城除击柝，铁锁欲开关。鼓角悲荒塞，星河落曙山。
<br>
<br>　　巴人常小梗，蜀使动无还。垂老孤帆色，飘飘犯百蛮。
<br>
<br>　　军吏回官烛，舟人自楚歌。寒沙蒙薄雾，落月去清波。
<br>
<br>　　壮惜身名晚，衰惭应接多。归朝日簪笏，筋力定如何。
<br>
<br>　　卷229_21  「怀锦水居止二首」杜甫
<br>
<br>　　军旅西征僻，风尘战伐多。犹闻蜀父老，不忘舜讴歌。
<br>
<br>　　天险终难立，柴门岂重过。朝朝巫峡水，远逗锦江波。
<br>
<br>　　万里桥南宅，百花潭北庄。层轩皆面水，老树饱经霜。
<br>
<br>　　雪岭界天白，锦城曛日黄。惜哉形胜地，回首一茫茫。
<br>
<br>　　卷229_22  「子规」杜甫
<br>
<br>　　峡里云安县，江楼翼瓦齐。两边山木合，终日子规啼。
<br>
<br>　　眇眇春风见，萧萧夜色凄。客愁那听此，故作傍人低。
<br>
<br>　　卷229_23  「立春」杜甫
<br>
<br>　　春日春盘细生菜，忽忆两京梅发时。盘出高门行白玉，
<br>
<br>　　菜传纤手送青丝。巫峡寒江那对眼，杜陵远客不胜悲。
<br>
<br>　　此身未知归定处，呼儿觅纸一题诗。
<br>
<br>　　卷229_24  「漫成一绝」杜甫
<br>
<br>　　江月去人只数尺，风灯照夜欲三更。
<br>
<br>　　沙头宿鹭联拳静，船尾跳鱼拨剌鸣。
<br>
<br>　　卷229_25  「老病」杜甫
<br>
<br>　　老病巫山里，稽留楚客中。药残他日裹，花发去年丛。
<br>
<br>　　夜足沾沙雨，春多逆水风。合分双赐笔，犹作一飘蓬。
<br>
<br>　　卷229_26  「南楚」杜甫
<br>
<br>　　南楚青春异，暄寒早早分。无名江上草，随意岭头云。
<br>
<br>　　正月蜂相见，非时鸟共闻。杖藜妨跃马，不是故离群。
<br>
<br>　　卷229_27  「寄常征君」杜甫
<br>
<br>　　白水青山空复春，征君晚节傍风尘。楚妃堂上色殊众，
<br>
<br>　　海鹤阶前鸣向人。万事纠纷犹绝粒，一官羁绊实藏身。
<br>
<br>　　开州入夏知凉冷，不似云安毒热新。
<br>
<br>　　卷229_28  「寄岑嘉州（州据蜀江外）」杜甫
<br>
<br>　　不见故人十年馀，不道故人无素书。愿逢颜色关塞远，
<br>
<br>　　岂意出守江城居。外江三峡且相接，斗酒新诗终日疏。
<br>
<br>　　谢x每篇堪讽诵，冯唐已老听吹嘘。泊船秋夜经春草，
<br>
<br>　　伏枕青枫限玉除。眼前所寄选何物，赠子云安双鲤鱼。
<br>
<br>　　卷229_29  「移居夔州郭」杜甫
<br>
<br>　　伏枕云安县，迁居白帝城。春知催柳别，江与放船清。
<br>
<br>　　农事闻人说，山光见鸟情。禹功饶断石，且就土微平。
<br>
<br>　　卷229_30  「船下夔州郭宿，雨湿不得上岸，别王十二判官」杜甫
<br>
<br>　　依沙宿舸船，石濑月娟娟。风起春灯乱，江鸣夜雨悬。
<br>
<br>　　晨钟云外湿，胜地石堂烟。柔橹轻鸥外，含凄觉汝贤。
<br>
<br>　　卷229_31  「雨不绝」杜甫
<br>
<br>　　鸣雨既过渐细微，映空摇r如丝飞。阶前短草泥不乱，
<br>
<br>　　院里长条风乍稀。舞石旋应将乳子，行云莫自湿仙衣。
<br>
<br>　　眼边江舸何匆促，未待安流逆浪归。
<br>
<br>　　卷229_32  「崔评事弟许相迎不到应虑老夫见泥雨…必愆佳期走笔戏简」杜甫
<br>
<br>　　江阁要宾许马迎，午时起坐自天明。浮云不负青春色，
<br>
<br>　　细雨何孤白帝城。身过花间沾湿好，醉于马上往来轻。
<br>
<br>　　虚疑皓首冲泥怯，实少银鞍傍险行。
<br>
<br>　　卷229_33  「宿江边阁（即后西阁）」杜甫
<br>
<br>　　暝色延山径，高斋次水门。薄云岩际宿，孤月浪中翻。
<br>
<br>　　鹳鹤追飞静，豺狼得食喧。不眠忧战伐，无力正乾坤。
<br>
<br>　　卷229_34  「夜宿西阁，晓呈元二十一曹长」杜甫
<br>
<br>　　城暗更筹急，楼高雨雪微。稍通绡幕霁，远带玉绳稀。
<br>
<br>　　门鹊晨光起，墙乌宿处飞。寒江流甚细，有意待人归。
<br>
<br>　　卷229_35  「西阁口号（呈元二十一）」杜甫
<br>
<br>　　山木抱云稠，寒江绕上头。雪崖才变石，风幔不依楼。
<br>
<br>　　社稷堪流涕，安危在运筹。看君话王室，感动几销忧。
<br>
<br>　　卷229_36  「西阁雨望」杜甫
<br>
<br>　　楼雨沾云幔，山寒著水城。径添沙面出，湍减石棱生。
<br>
<br>　　菊蕊凄疏放，松林驻远情。滂沱朱槛湿，万虑傍檐楹。
<br>
<br>　　卷229_37  「不离西阁二首」杜甫
<br>
<br>　　江柳非时发，江花冷色频。地偏应有瘴，腊近已含春。
<br>
<br>　　失学从愚子，无家住老身。不知西阁意，肯别定留人。
<br>
<br>　　西阁从人别，人今亦故亭。江云飘素练，石壁断空青。
<br>
<br>　　沧海先迎日，银河倒列星。平生耽胜事，吁骇始初经。
<br>
<br>　　卷229_38  「西阁三度期大昌严明府同宿不到」杜甫
<br>
<br>　　问子能来宿，今疑索故要。匣琴虚夜夜，手板自朝朝。
<br>
<br>　　金吼霜钟彻，花催腊炬销。早凫江槛底，双影漫飘u.
<br>
<br>　　卷229_39  「西阁二首」杜甫
<br>
<br>　　巫山小摇落，碧色见松林。百鸟各相命，孤云无自心。
<br>
<br>　　层轩俯江壁，要路亦高深。朱绂犹纱帽，新诗近玉琴。
<br>
<br>　　功名不早立，衰病谢知音。哀世非王粲，终然学越吟。
<br>
<br>　　懒心似江水，日夜向沧洲。不道含香贱，其如镊白休。
<br>
<br>　　经过调碧柳，萧索倚朱楼。毕娶何时竟，消中得自由。
<br>
<br>　　豪华看古往，服食寄冥搜。诗尽人间兴，兼须入海求。
<br>
<br>　　卷229_40  「阁夜」杜甫
<br>
<br>　　岁暮阴阳催短景，天涯霜雪霁寒宵。五更鼓角声悲壮，
<br>
<br>　　三峡星河影动摇。野哭几家闻战伐，夷歌数处起渔樵。
<br>
<br>　　卧龙跃马终黄土，人事依依漫寂寥。
<br>
<br>　　卷229_41  「西阁夜」杜甫
<br>
<br>　　恍惚寒山暮，逶迤白雾昏。山虚风落石，楼静月侵门。
<br>
<br>　　击柝可怜子，无衣何处村。时危关百虑，盗贼尔犹存。
<br>
<br>　　卷229_42  「西寒望」杜甫
<br>
<br>　　水色含群动，朝光切太虚。年侵频怅望，兴远一萧疏。
<br>
<br>　　猿挂时相学，鸥行炯自如。瞿唐春欲至，定卜西居。
<br>
<br>　　卷229_43  「入宅三首（大历二年春，甫自西阁迁赤甲）」杜甫
<br>
<br>　　奔峭背赤甲，断崖当白盐。客居愧迁次，春酒渐多添。
<br>
<br>　　花亚欲移竹，鸟窥新卷帘。衰年不敢恨，胜概欲相兼。
<br>
<br>　　乱后居难定，春归客未还。水生鱼复浦，云暖麝香山。
<br>
<br>　　半顶梳头白，过眉拄杖斑。相看多使者，一一问函关。
<br>
<br>　　宋玉归州宅，云通白帝城。吾人淹老病，旅食岂才名。
<br>
<br>　　峡口风常急，江流气不平。只应与儿子，飘转任浮生。
<br>
<br>　　卷229_44  「赤甲」杜甫
<br>
<br>　　卜居赤甲迁居新，两见巫山楚水春。炙背可以献天子，
<br>
<br>　　美芹由来知野人。荆州郑薛寄书近，蜀客郗岑非我邻。
<br>
<br>　　笑接郎中评事饮，病从深酌道吾真。
<br>
<br>　　卷229_45  「卜居」杜甫
<br>
<br>　　归羡辽东鹤，吟同楚执。未成游碧海，著处觅丹梯。
<br>
<br>　　云障宽江左，春耕破西。桃红客若至，定似昔人迷。
<br>
<br>　　卷229_46  「暮春题西新赁草屋五首」杜甫
<br>
<br>　　久嗟三峡客，再与暮春期。百舌欲无语，繁花能几时。
<br>
<br>　　谷虚云气薄，波乱日华迟。战伐何由定，哀伤不在兹。
<br>
<br>　　此邦千树橘，不见比封君。养拙干戈际，全生麋鹿群。
<br>
<br>　　畏人江北草，旅食西云。万里巴渝曲，三年实饱闻。
<br>
<br>　　彩云阴复白，锦树晓来青。身世双蓬鬓，乾坤一草亭。
<br>
<br>　　哀歌时自短，醉舞为谁醒。细雨荷锄立，江猿吟翠屏。
<br>
<br>　　壮年学书剑，他日委泥沙。事主非无禄，浮生即有涯。
<br>
<br>　　高斋依药饵，绝域改春华。丧乱丹心破，王臣未一家。
<br>
<br>　　欲陈济世策，已老尚书郎。未息豺虎斗，空惭鸳鹭行。
<br>
<br>　　时危人事急，风逆羽毛伤。落日悲江汉，中宵泪满床。
<br>
<br>　　卷229_47  「园」杜甫
<br>
<br>　　仲夏流多水，清晨向小园。碧溪摇艇阔，朱果烂枝繁。
<br>
<br>　　始为江山静，终防市井喧。畦蔬绕茅屋，自足媚盘餐。
<br>
<br>　　卷229_48  「竖子至」杜甫
<br>
<br>　　楂梨且缀碧，梅杏半传黄。小子幽园至，轻笼熟柰香。
<br>
<br>　　山风犹满把，野露及新尝。欲寄江湖客，提携日月长。
<br>
<br>　　卷229_49  「示獠奴阿段」杜甫
<br>
<br>　　山木苍苍落日曛，竹竿细泉分。郡人入夜争馀沥，
<br>
<br>　　竖子寻源独不闻。病渴三更回白首，传声一注湿青云。
<br>
<br>　　曾惊陶侃胡奴异，怪尔常穿虎豹群。
<br>
<br>　　卷229_50  「秋野五首」杜甫
<br>
<br>　　秋野日疏芜，寒江动碧虚。系舟蛮井络，卜宅楚村墟。
<br>
<br>　　枣熟从人打，葵荒欲自锄。盘餐老夫食，分减及溪鱼。
<br>
<br>　　易识浮生理，难教一物违。水深鱼极乐，林茂鸟知归。
<br>
<br>　　吾老甘贫病，荣华有是非。秋风吹几杖，不厌此山薇。
<br>
<br>　　礼乐攻吾短，山林引兴长。掉头纱帽仄，曝背竹书光。
<br>
<br>　　风落收松子，天寒割蜜房。稀疏小红翠，驻屐近微香。
<br>
<br>　　远岸秋沙白，连山晚照红。潜鳞输骇浪，归翼会高风。
<br>
<br>　　砧响家家发，樵声个个同。飞霜任青女，赐被隔南宫。
<br>
<br>　　身许麒麟画，年衰鸳鹭群。大江秋易盛，空峡夜多闻。
<br>
<br>　　径隐千重石，帆留一片云。儿童解蛮语，不必作参军。
<br>
<br>　　卷229_51  「溪上」杜甫
<br>
<br>　　峡内淹留客，溪边四五家。古苔生迮地，秋竹隐疏花。
<br>
<br>　　塞俗人无井，山田饭有沙。西江使船至，时复问京华。
<br>
<br>　　卷229_52  「树间」杜甫
<br>
<br>　　岑寂双甘树，婆娑一院香。交柯低几杖，垂实碍衣裳。
<br>
<br>　　满岁如松碧，同时待菊黄。几回沾叶露，乘月坐胡床。
<br>
<br>　　卷229_53  「课小竖I斫舍北果林，枝蔓荒秽，净讫移床三首」杜甫
<br>
<br>　　病枕依茅栋，荒I净果林。背堂资僻远，在野兴清深。
<br>
<br>　　山雉防求敌，江猿应独吟。泄云高不去，隐几亦无心。
<br>
<br>　　众壑生寒早，长林卷雾齐。青虫悬就日，朱果落封泥。
<br>
<br>　　薄俗防人面，全身学马蹄。吟诗坐回首，随意葛巾低。
<br>
<br>　　篱弱门何向，沙虚岸只摧。日斜鱼更食，客散鸟还来。
<br>
<br>　　寒水光难定，秋山响易哀。天涯稍曛黑，倚杖更裴回。
<br>
<br>　　卷229_54  「寒雨朝行视园树」杜甫
<br>
<br>　　柴门杂树向千株，丹橘黄甘此地无。江上今朝寒雨歇，
<br>
<br>　　篱中秀色画屏纡。桃蹊李径年虽故，栀子红椒艳复殊。
<br>
<br>　　锁石藤稍元自落，倚天松骨见来枯。林香出实垂将尽，
<br>
<br>　　叶蒂辞枝不重苏。爱日恩光蒙借贷，清霜杀气得忧虞。
<br>
<br>　　衰颜更觅藜床坐，缓步仍须竹杖扶。散骑未知云阁处，
<br>
<br>　　啼猿僻在楚山隅。
<br>
<br>　　卷229_55  「季秋江村」杜甫
<br>
<br>　　乔木村墟古，疏篱野蔓悬。清琴将暇日，白首望霜天。
<br>
<br>　　登俎黄甘重，支床锦石圆。远游虽寂寞，难见此山川。
<br>
<br>　　卷229_56  「小园」杜甫
<br>
<br>　　由来巫峡水，本自楚人家。客病留因药，春深买为花。
<br>
<br>　　秋庭风落果，岸雨颓沙。问俗营寒事，将诗待物华。
<br>
<br>　　卷229_57  「自西荆扉且移居东屯茅屋四首」杜甫
<br>
<br>　　白盐危峤北，赤甲古城东。平地一川稳，高山四面同。
<br>
<br>　　烟霜凄野日，粳稻熟天风。人事伤蓬转，吾将守桂丛。
<br>
<br>　　东屯复西，一种住青溪。来往皆茅屋，淹留为稻畦。
<br>
<br>　　市喧宜近利，林僻此无蹊。若访衰翁语，须令剩客迷。
<br>
<br>　　道北冯都使，高斋见一川。子能渠细石，吾亦沼清泉。
<br>
<br>　　枕带还相似，柴荆即有焉。斫应费日，解缆不知年。
<br>
<br>　　牢落西江外，参差北户间。久游巴子国，卧病楚人山。
<br>
<br>　　幽独移佳境，清深隔远关。寒空见鸳鹭，回首忆朝班。
<br>
<br>　　卷229_58  「茅堂检校收稻二首」杜甫
<br>
<br>　　香稻三秋末，平田百顷间。喜无多屋宇，幸不碍云山。
<br>
<br>　　御夹侵寒气，尝新破旅颜。红鲜终日有，玉粒未吾悭。
<br>
<br>　　稻米炊能白，秋葵煮复新。谁云滑易饱，老藉软俱匀。
<br>
<br>　　种幸房州熟，苗同伊阙春。无劳映渠碗，自有色如银。
<br>
<br>　　卷229_59  「东屯月夜」杜甫
<br>
<br>　　抱疾漂萍老，防边旧谷屯。春农亲异俗，岁月在衡门。
<br>
<br>　　青女霜枫重，黄牛峡水喧。泥留虎斗迹，月挂客愁村。
<br>
<br>　　乔木澄稀影，轻云倚细根。数惊闻雀噪，暂睡想猿蹲。
<br>
<br>　　日转东方白，风来北斗昏。天寒不成寝，无梦寄归魂。
<br>
<br>　　卷229_60  「东屯北崦」杜甫
<br>
<br>　　盗贼浮生困，诛求异俗贫。空村惟见鸟，落日未逢人。
<br>
<br>　　步壑风吹面，看松露滴身。远山回白首，战地有黄尘。
<br>
<br>　　卷229_61  「从驿次草堂复至东屯二首」杜甫
<br>
<br>　　峡内归田客，江边借马骑。非寻戴安道，似向习家池。
<br>
<br>　　峡险风烟僻，天寒橘柚垂。筑场看敛积，一学楚人为。
<br>
<br>　　短景难高卧，衰年强此身。山家蒸栗暖，野饭谢麋新。
<br>
<br>　　世路知交薄，门庭畏客频。牧童斯在眼，田父实为邻。
<br>
<br>　　卷229_62  「暂往白帝复还东屯」杜甫
<br>
<br>　　复作归田去，犹残获稻功。筑场怜穴蚁，拾穗许村童。
<br>
<br>　　落杵光辉白，除芒子粒红。加餐可扶老，仓庾慰飘蓬。
<br>
<br>　　卷229_63  「刈稻了咏怀」杜甫
<br>
<br>　　稻获空云水，川平对石门。寒风疏落木，旭日散鸡豚。
<br>
<br>　　野哭初闻战，樵歌稍出村。无家问消息，作客信乾坤。
<br>
<br>　　卷229_64  「上白帝城（公孙述僭位于此，自称白帝）」杜甫
<br>
<br>　　城峻随天壁，楼高更女墙。江流思夏后，风至忆襄王。
<br>
<br>　　老去闻悲角，人扶报夕阳。公孙初恃险，跃马意何长。
<br>
<br>　　卷229_65  「上白帝城二首」杜甫
<br>
<br>　　江城含变态，一上一回新。天欲今朝雨，山归万古春。
<br>
<br>　　英雄馀事业，衰迈久风尘。取醉他乡客，相逢故国人。
<br>
<br>　　兵戈犹拥蜀，赋敛强输秦。不是烦形胜，深惭畏损神。
<br>
<br>　　白帝空祠庙，孤云自往来。江山城宛转，栋宇客裴回。
<br>
<br>　　勇略今何在，当年亦壮哉。后人将酒肉，虚殿日尘埃。
<br>
<br>　　谷鸟鸣还过，林花落又开。多惭病无力，骑马入青苔。
<br>
<br>　　卷229_66  「武侯庙（庙在白帝西郊）」杜甫
<br>
<br>　　遗庙丹青落，空山草木长。犹闻辞后主，不复卧南阳。
<br>
<br>　　卷229_67  「八阵图」杜甫
<br>
<br>　　功盖三分国，名高八阵图。江流石不转，遗恨失吞吴。
<br>
<br>　　卷229_68  「谒先主庙（刘昭烈庙在奉节县东六里）」杜甫
<br>
<br>　　惨淡风云会，乘时各有人。力侔分社稷，志屈偃经纶。
<br>
<br>　　复汉留长策，中原仗老臣。杂耕心未已，欧血事酸辛。
<br>
<br>　　霸气西南歇，雄图历数屯。锦江元过楚，剑阁复通秦。
<br>
<br>　　旧俗存祠庙，空山立鬼神。虚檐交鸟道，枯木半龙鳞。
<br>
<br>　　竹送清溪月，苔移玉座春。闾阎儿女换，歌舞岁时新。
<br>
<br>　　绝域归舟远，荒城系马频。如何对摇落，况乃久风尘。
<br>
<br>　　孰与关张并，功临耿邓亲。应天才不小，得士契无邻。
<br>
<br>　　迟暮堪帷幄，飘零且钓缗。向来忧国泪，寂寞洒衣巾。
<br>
<br>　　卷229_69  「白盐山（白盐崖高千馀丈，在州城东十七里）」杜甫
<br>
<br>　　卓立群峰外，蟠根积水边。他皆任厚地，尔独近高天。
<br>
<br>　　白榜千家邑，清秋万估船。词人取佳句，刻画竟谁传。
<br>
<br>　　卷229_70  「滟堆」杜甫
<br>
<br>　　巨积水中央，江寒出水长。沈牛答云雨，如马戒舟航。
<br>
<br>　　天意存倾覆，神功接混茫。干戈连解缆，行止忆垂堂。
<br>
<br>　　卷229_71  「滟」杜甫
<br>
<br>　　滟既没孤根深，西来水多愁太阴。江天漠漠鸟双去，
<br>
<br>　　风雨时时龙一吟。舟人渔子歌回首，估客胡商泪满襟。
<br>
<br>　　寄语舟航恶年少，休翻盐井横黄金。
<br>
<br>　　卷229_72  「白帝」杜甫
<br>
<br>　　白帝城中云出门，白帝城下雨翻盆。高江急峡雷霆斗，
<br>
<br>　　翠木苍藤日月昏。戎马不如归马逸，千家今有百家存。
<br>
<br>　　哀哀寡妇诛求尽，恸哭秋原何处村。
<br>
<br>　　卷229_73  「白帝城楼」杜甫
<br>
<br>　　江度寒山阁，城高绝塞楼。翠屏宜晚对，白谷会深游。
<br>
<br>　　急急能鸣雁，轻轻不下鸥。彝陵春色起，渐拟放扁舟。
<br>
<br>　　卷229_74  「晓望白帝城盐山」杜甫
<br>
<br>　　徐步移班杖，看山仰白头。翠深开断壁，红远结飞楼。
<br>
<br>　　日出清江望，暄和散旅愁。春城见松雪，始拟进归舟。
<br>
<br>　　卷229_75  「白帝城最高楼」杜甫
<br>
<br>　　城尖径昃旌旆愁，独立缥缈之飞楼。峡坼云霾龙虎卧，
<br>
<br>　　江清日抱鼋鼍游。扶桑西枝对断石，弱水东影随长流。
<br>
<br>　　杖藜叹世者谁子，泣血迸空回白头。
<br>
<br>　　卷229_76  「白帝楼」杜甫
<br>
<br>　　漠漠虚无里，连连睥睨侵。楼光去日远，峡影入江深。
<br>
<br>　　腊破思端绮，春归待一金。去年梅柳意，还欲搅边心。
<br>
<br>　　卷229_77  「陪诸公上白帝城宴越公堂之作（越公杨素所建）」杜甫
<br>
<br>　　此堂存古制，城上俯江郊。落构垂云雨，荒阶蔓草茅。
<br>
<br>　　柱穿蜂溜蜜，栈缺燕添巢。坐接春杯气，心伤艳蕊梢。
<br>
<br>　　英灵如过隙，宴b愿投胶。莫问东流水，生涯未即抛。
<br>
<br>　　卷229_78  「峡隘」杜甫
<br>
<br>　　闻说江陵府，云沙静眇然。白鱼如切玉，朱橘不论钱。
<br>
<br>　　水有远湖树，人今何处船。青山各在眼，却望峡中天。
<br>
<br>　　卷229_79  「诸葛庙」杜甫
<br>
<br>　　久游巴子国，屡入武侯祠。竹日斜虚寝，溪风满薄帷。
<br>
<br>　　君臣当共济，贤圣亦同时。翊戴归先主，并吞更出师。
<br>
<br>　　虫蛇穿画壁，巫觋醉蛛丝。H忆吟梁父，躬耕也未迟。
<br>
<br>　　卷229_80  「峡口二首」杜甫
<br>
<br>　　峡口大江间，西南控百蛮。城欹连粉堞，岸断更青山。
<br>
<br>　　开辟多天险，防隅一水关。乱离闻鼓角，秋气动衰颜。
<br>
<br>　　时清关失险，世乱戟如林。去矣英雄事，荒哉割据心。
<br>
<br>　　芦花留客晚，枫树坐猿深。疲}烦亲故，诸侯数赐金。
<br>
<br>　　卷229_81  「天池」杜甫
<br>
<br>　　天池马不到，岚壁鸟才通。百顷青云杪，层波白石中。
<br>
<br>　　郁纡腾秀气，萧瑟浸寒空。直对巫山出，兼疑夏禹功。
<br>
<br>　　鱼龙开辟有，菱芡古今同。闻道奔雷黑，初看浴日红。
<br>
<br>　　飘零神女雨，断续楚王风。欲问支机石，如临献宝宫。
<br>
<br>　　九秋惊雁序，万里狎渔翁。更是无人处，诛茅任薄躬。
<br>
<br>　　卷229_82  「瞿塘两崖」杜甫
<br>
<br>　　三峡传何处，双崖壮此门。入天犹石色，穿水忽云根。
<br>
<br>　　猱P须髯古，蛟龙窟宅尊。羲和冬驭近，愁畏日车翻。
<br>
<br>　　卷229_83  「夔州歌十绝句」杜甫
<br>
<br>　　中巴之东巴东山，江水开辟流其间。
<br>
<br>　　白帝高为三峡镇，夔州险过百牢关。
<br>
<br>　　白帝夔州各异城，蜀江楚峡混殊名。
<br>
<br>　　英雄割据非天意，霸主并吞在物情。
<br>
<br>　　群雄竞起问前朝，王者无外见今朝。
<br>
<br>　　比讶渔阳结怨恨，元听舜日旧箫韶。
<br>
<br>　　赤甲白盐俱刺天，闾阎缭绕接山巅。
<br>
<br>　　枫林橘树丹青合，复道重楼锦绣悬。
<br>
<br>　　东西一万家，江北江南春冬花。
<br>
<br>　　背飞鹤子遗琼蕊，相趁凫雏入蒋牙。
<br>
<br>　　东屯稻畦一百顷，北有涧水通青苗。
<br>
<br>　　晴浴狎鸥分处处，雨随神女下朝朝。
<br>
<br>　　蜀麻吴盐自古通，万斛之舟行若风。
<br>
<br>　　长年三老长歌里，白昼摊钱高浪中。
<br>
<br>　　忆昔咸阳都市合，山水之图张卖时。
<br>
<br>　　巫峡曾经宝屏见，楚宫犹对碧峰疑。
<br>
<br>　　武侯祠堂不可忘，中有松柏参天长。
<br>
<br>　　干戈满地客愁破，云日如火炎天凉。
<br>
<br>　　阆风玄圃与蓬壶，中有高堂天下无。
<br>
<br>　　借问夔州压何处，峡门江腹拥城隅。
<br>
<br>　　卷229_84  「上卿翁请修武侯庙，遗像缺落，时崔卿权夔州」杜甫
<br>
<br>　　大贤为政即多闻，刺史真符不必分。
<br>
<br>　　尚有西郊诸葛庙，卧龙无首对江濉
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
