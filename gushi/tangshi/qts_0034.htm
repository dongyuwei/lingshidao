<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷三十四
<br>
<br>　　卷34_1  「陇头水」杨师道
<br>
<br>　　陇头秋月明，陇水带关城。笳添离别曲，风送断肠声。
<br>
<br>　　映雪峰犹暗，乘冰马屡惊。雾中寒雁至，沙上转蓬轻。
<br>
<br>　　天山传羽檄，汉地急征兵。阵开都护道，剑聚伏波营。
<br>
<br>　　于兹觉无渡，方共濯胡缨。
<br>
<br>　　卷34_2  「中书寓直咏雨简褚起居上官学士」杨师道
<br>
<br>　　云暗苍龙阙，沉沉殊未开。窗临凤凰沼，飒飒雨声来。
<br>
<br>　　电影入飞阁，风威凌吹台。长檐响奔溜，清簟肃浮埃。
<br>
<br>　　早荷叶稍没，新篁枝半摧。兹晨怅多绪，怀友自难裁。
<br>
<br>　　况复重城内，日暮独裴回。玉阶良史笔，金马锾觳拧
<br>
<br>　　高甍通散骑，复道驾蓬莱。思君赠桃李，于此冀琼瑰。
<br>
<br>　　卷34_3  「阙题」杨师道
<br>
<br>　　汉家伊洛九重城，御路浮桥万里平。桂户雕梁连绮翼，
<br>
<br>　　虹梁绣柱映丹楹。朝光欲动千门曙，丽日初照百花明。
<br>
<br>　　燕赵蛾眉旧倾国，楚宫腰细本传名。二月桑津期结伴，
<br>
<br>　　三春淇水逐关情。兰丛有意飞双蝶，柳叶无趣隐啼莺。
<br>
<br>　　扇里细妆将夜并，风前独舞共花荣。两鬟百万谁论价，
<br>
<br>　　一笑千金判是轻。不为披图来侍寝，非因主第奉身迎。
<br>
<br>　　羊车讵畏青门闭，兔月今宵照后庭。
<br>
<br>　　卷34_4  「初秋夜坐应诏」杨师道
<br>
<br>　　玉g凉初应，金壶夜渐阑。沧池流稍洁，仙掌露方`.
<br>
<br>　　雁声风处断，树影月中寒。爽气长空净，高吟觉思宽。
<br>
<br>　　卷34_5  「赋终南山用风字韵应诏」杨师道
<br>
<br>　　眷言怀隐逸，辍驾践幽丛。白云飞夏雨，碧岭横春虹。
<br>
<br>　　草绿长杨路，花疏五柞宫。登临日将晚，兰桂起香风。
<br>
<br>　　卷34_6  「咏饮马应诏」杨师道
<br>
<br>　　清晨控龙马，弄影出花林。躞蹀依春涧，联翩度碧浔。
<br>
<br>　　苔流染丝络，水洁写雕簪。一御瑶池驾，讵忆长城阴。
<br>
<br>　　卷34_7  「初宵看婚」杨师道
<br>
<br>　　洛城花烛动，戚里画新蛾。隐扇羞应惯，含情愁已多。
<br>
<br>　　轻啼湿红粉，微睇转横波。更笑巫山曲，空传暮雨过。
<br>
<br>　　卷34_8  「侍宴赋得起坐弹鸣琴二首（一作杨希道诗）」杨师道
<br>
<br>　　北林鹊夜飞，南轩月初进。调弦发清徵，荡心祛褊吝。
<br>
<br>　　变作离鸿声，还入思归引。长叹未终极，秋风飘素鬓。
<br>
<br>　　丝传园客意，曲奏楚妃情。罕有知音者，空劳流水声。
<br>
<br>　　卷34_9  「咏琴（一作杨希道诗）」杨师道
<br>
<br>　　久擅龙门质，孤竦峄阳名。齐娥初发弄，赵女正调声。
<br>
<br>　　嘉客勿遽反，繁弦曲未成。
<br>
<br>　　卷34_10  「咏笙（一作杨希道诗）」杨师道
<br>
<br>　　短长插凤翼，洪细摹鸾音。能令楚妃叹，复使荆王吟。
<br>
<br>　　切切孤竹管，来应云和琴。
<br>
<br>　　卷34_11  「应诏咏巢乌」杨师道
<br>
<br>　　桂树春晖满，巢乌刷羽仪。朝飞丽城上，夜宿碧林陲。
<br>
<br>　　背风藏密叶，向日逐疏枝。仰德还能哺，依仁遂可窥。
<br>
<br>　　惊鸣雕辇侧，王吉自相知。
<br>
<br>　　卷34_12  「奉和夏日晚景应诏」杨师道
<br>
<br>　　辇路夹垂杨，离宫通建章。日落横峰影，云归起夕凉。
<br>
<br>　　雕轩动流吹，羽盖息回塘。S草生还绿，残花落尚香。
<br>
<br>　　青岩类姑射，碧涧似汾阳。幸属无为日，欢娱尚未央。
<br>
<br>　　卷34_13  「奉和圣制春日望海」杨师道
<br>
<br>　　春山临渤海，征旅辍晨装。回瞰卢龙塞，斜瞻肃慎乡。
<br>
<br>　　洪波回地轴，孤屿映云光。落日惊涛上，浮天骇浪长。
<br>
<br>　　仙台隐螭驾，水府泛鼋梁。碣石朝烟灭，之罘归雁翔。
<br>
<br>　　北巡非汉后，东幸异秦皇。搴旗羽林客，跋距少年场。
<br>
<br>　　龙击驱辽水，鹏飞出带方。将举青丘缴，安访白霓裳。
<br>
<br>　　卷34_14  「春朝闲步」杨师道
<br>
<br>　　休沐乘闲豫，清晨步北林。池塘藉芳草，兰芷袭幽衿。
<br>
<br>　　雾中分晓日，花里弄春禽。野径香恒满，山阶笋屡侵。
<br>
<br>　　何须命轻盖，桃李自成阴。
<br>
<br>　　卷34_15  「还山宅」杨师道
<br>
<br>　　暮春还旧岭，徙倚玩年华。芳草无行径，空山正落花。
<br>
<br>　　垂藤扫幽石，卧柳碍浮槎。鸟散茅檐静，云披涧户斜。
<br>
<br>　　依然此泉路，犹是昔烟霞。
<br>
<br>　　卷34_16  「咏马」杨师道
<br>
<br>　　宝马权奇出未央，雕鞍照曜紫金装。春草初生驰上苑，
<br>
<br>　　秋风欲动戏长杨。鸣珂屡度章台侧，细蹀经向濯龙傍。
<br>
<br>　　徒令汉将连年去，宛城今已献名王。
<br>
<br>　　卷34_17  「奉和咏弓」杨师道
<br>
<br>　　霜重麟胶劲，风高月影圆。乌飞随帝辇，雁落逐鸣弦。
<br>
<br>　　卷34_18  「咏砚」杨师道
<br>
<br>　　圆池类璧水，轻翰染烟华。将军欲定远，见弃不应赊。
<br>
<br>　　卷34_19  「奉和正日临朝应诏」杨师道
<br>
<br>　　皇猷被寰宇，端属元辰。九重丽天邑，千门临上春。
<br>
<br>　　卷34_20  「咏舞（一作杨希道诗）」杨师道
<br>
<br>　　二八如回雪，三春类早花。分行向烛转，一种逐风斜。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
