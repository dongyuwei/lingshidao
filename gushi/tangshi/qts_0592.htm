<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百九十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百九十二
<br>
<br>　　卷592_1  「徒相逢」曹邺
<br>
<br>　　江边野花不须采，梁头野燕不用亲。
<br>
<br>　　西施本是越溪女，承恩不荐越溪人。
<br>
<br>　　卷592_2  「杂诫」曹邺
<br>
<br>　　带香入鲍肆，香气同鲍鱼。未入犹可悟，已入当何如。
<br>
<br>　　卷592_3  「捕渔谣」曹邺
<br>
<br>　　天子好征战，百姓不种桑。天子好年少，无人荐冯唐。
<br>
<br>　　天子好美女，夫妇不成双。
<br>
<br>　　卷592_4  「四怨三愁五情诗十二首。一怨」曹邺
<br>
<br>　　美人如新花，许嫁还独守。岂无青铜镜，终日自疑丑。
<br>
<br>　　卷592_5  「四怨三愁五情诗十二首。二怨」曹邺
<br>
<br>　　庭花已结子，岩花犹弄色。谁令生处远，用尽春风力。
<br>
<br>　　卷592_6  「四怨三愁五情诗十二首。三怨」曹邺
<br>
<br>　　短鬟一如螓，长眉一如蛾。相共棹莲舟，得花不如他。
<br>
<br>　　卷592_7  「四怨三愁五情诗十二首。四怨」曹邺
<br>
<br>　　手推呕哑车，朝朝暮暮耕。未曾分得谷，空得老农名。
<br>
<br>　　卷592_8  「四怨三愁五情诗十二首。一愁」曹邺
<br>
<br>　　远梦如水急，白发如草新。归期待春至，春至还送人。
<br>
<br>　　卷592_9  「四怨三愁五情诗十二首。二愁」曹邺
<br>
<br>　　涧草短短青，山月朗朗明。此夜目不掩，屋头乌啼声。
<br>
<br>　　卷592_10  「四怨三愁五情诗十二首。三愁」曹邺
<br>
<br>　　别家鬓未生，到城鬓似发。朝朝临川望，灞水不入越。
<br>
<br>　　卷592_11  「四怨三愁五情诗十二首。一情」曹邺
<br>
<br>　　东西是长江，南北是官道。牛羊不恋山，只恋山中草。
<br>
<br>　　卷592_12  「四怨三愁五情诗十二首。二情」曹邺
<br>
<br>　　阿娇生汉宫，西施住南国。专房莫相妒，各自有颜色。
<br>
<br>　　卷592_13  「四怨三愁五情诗十二首。三情」曹邺
<br>
<br>　　蛱蝶空中飞，夭桃庭中春。见他夫妇好，有女初嫁人。
<br>
<br>　　卷592_14  「四怨三愁五情诗十二首。四情」曹邺
<br>
<br>　　槟榔自无柯，椰叶自无阴。常羡庭边竹，生笋高于林。
<br>
<br>　　卷592_15  「四怨三愁五情诗十二首。五情」曹邺
<br>
<br>　　野雀空城饥，交交复飞飞。勿怪官仓粟，官仓无空时。
<br>
<br>　　卷592_16  「寄刘驾」曹邺
<br>
<br>　　一川草色青袅袅，绕屋水声如在家。
<br>
<br>　　怅望美人不携手，墙东又发数枝花。
<br>
<br>　　卷592_17  「风人体」曹邺
<br>
<br>　　出门行一步，形影便相失。何况大堤上，骢马如箭疾。
<br>
<br>　　夜夜如织妇，寻思待成匹。郎只不在家，在家亦如出。
<br>
<br>　　将金与卜人，谲道远行吉。念郎缘底事，不具天与日。
<br>
<br>　　卷592_18  「杏园即席上同年」曹邺
<br>
<br>　　岐路不在天，十年行不至。一旦公道开，青云在平地。
<br>
<br>　　枕上数声鼓，衡门已如市。白日探得珠，不待骊龙睡。
<br>
<br>　　匆匆出九衢，僮仆颜色异。故衣未及换，尚有去年泪。
<br>
<br>　　晴阳照花影，落絮浮野翠。对酒时忽惊，犹疑梦中事。
<br>
<br>　　自怜孤飞鸟，得接鸾凤翅。永怀共济心，莫起胡越意。
<br>
<br>　　卷592_19  「恃宠」曹邺
<br>
<br>　　二月树色好，昭仪正骄奢。恐君爱阳艳，斫却园中花。
<br>
<br>　　三十六宫女，髻鬟各如鸦。君王心所怜，独自不见瑕。
<br>
<br>　　台上红灯尽，未肯下金车。一笑不得所，尘中悉无家。
<br>
<br>　　飞燕身更轻，何必恃容华。
<br>
<br>　　卷592_20  「题女郎庙」曹邺
<br>
<br>　　数点烟香出庙门，女娥飞去影中存。
<br>
<br>　　年年岭上春无主，露泣花愁断客魂。
<br>
<br>　　卷592_21  「四望楼」曹邺
<br>
<br>　　背山见楼影，应合与山齐。座上日已出，城中未鸣鸡。
<br>
<br>　　无限燕赵女，吹笙上金梯。风起洛阳东，香过洛阳西。
<br>
<br>　　公子长夜醉，不闻子规啼。
<br>
<br>　　卷592_22  「筑城三首」曹邺
<br>
<br>　　郎有蘼芜心，妾有芙蓉质。不辞嫁与郎，筑城无休日。
<br>
<br>　　呜呜啄人鸦，轧轧上城车。力尽土不尽，得归亦无家。
<br>
<br>　　筑人非筑城，围秦岂围我。不知城上土，化作宫中火。
<br>
<br>　　卷592_23  「奉命齐州推事毕寄本府尚书」曹邺
<br>
<br>　　越鸟栖不定，孤飞入齐乡。日暮天欲雨，那兼羽翎伤。
<br>
<br>　　州民言刺史，蠹物甚于蝗。受命大执法，草草是行装。
<br>
<br>　　仆隶皆分散，单车驿路长。四顾无相识，奔驰若投荒。
<br>
<br>　　重门下长锁，树影空过墙。驱囚绕廊屋，bb々如牛羊。
<br>
<br>　　狱吏相对语，簿书堆满床。敲枷打锁声，终日在目旁。
<br>
<br>　　既舍三山侣，来馀五斗粮。忍学空城雀，潜身入官仓。
<br>
<br>　　国中天子令，头上白日光。曲木用处多，不如直为梁。
<br>
<br>　　恐孤食恩地，昼夜心不遑。仲夏天气热，鬓须忽成霜。
<br>
<br>　　社鼠不可灌，城狐不易防。偶于擒纵间，尽得见否臧。
<br>
<br>　　截断奸吏舌，擘开冤人肠。明朝向西望，走马归汶阳。
<br>
<br>　　卷592_24  「北郭闲思」曹邺
<br>
<br>　　山前山后是青草，尽日出门还掩门。
<br>
<br>　　每思骨肉在天畔，来看野翁怜子孙。
<br>
<br>　　卷592_25  「战城南」曹邺
<br>
<br>　　千金画阵图，自为弓剑苦。杀尽田野人，将军犹爱武。
<br>
<br>　　性命换他恩，功成谁作主。凤凰楼上人，夜夜长歌舞。
<br>
<br>　　卷592_26  「自退」曹邺
<br>
<br>　　寒女面如花，空寂常对影。况我不嫁容，甘为瓶堕井。
<br>
<br>　　卷592_27  「早起」曹邺
<br>
<br>　　月堕沧浪西，门开树无影。此时归梦阑，立在梧桐井。
<br>
<br>　　卷592_28  「古相送」曹邺
<br>
<br>　　行人卜去期，白发根已出。执君青松枝，空数别来日。
<br>
<br>　　心如七夕女，生死难再匹。且愿车声迫，莫使马行疾。
<br>
<br>　　巫山千丈高，亦恐梦相失。
<br>
<br>　　卷592_29  「甲第」曹邺
<br>
<br>　　游人未入门，花影出门前。将军来此住，十里无荒田。
<br>
<br>　　卷592_30  「望不来」曹邺
<br>
<br>　　见花忆郎面，常愿花色新。为郎容貌好，难有相似人。
<br>
<br>　　卷592_31  「官仓鼠」曹邺
<br>
<br>　　官仓老鼠大如斗，见人开仓亦不走。
<br>
<br>　　健儿无粮百姓饥，谁遣朝朝入君口。
<br>
<br>　　卷592_32  「题濮庙」曹邺
<br>
<br>　　晓祭瑶斋夜扣钟，鳌头风起浪重重。人间直有仙桃种，
<br>
<br>　　海上应无肉马踪。赤水梦沈迷象罔，翠华恩断泣芙蓉。
<br>
<br>　　不知皇帝三宫驻，始向人间著衮龙。
<br>
<br>　　卷592_33  「偶题」曹邺
<br>
<br>　　白玉先生多在市，青牛道士不居山。
<br>
<br>　　但能共得丹田语，正是忙时身亦闲。
<br>
<br>　　卷592_34  「登岳阳楼有怀寄座主相公」曹邺
<br>
<br>　　南登岳阳楼，北眺长安道。不见升平里，千山树如草。
<br>
<br>　　骨肉在南楚，沈忧起常早。白社愁成空，秋芜待谁扫。
<br>
<br>　　常闻诗人语，西子不宜老。赖识丹元君，时来语蓬岛。
<br>
<br>　　卷592_35  「出关」曹邺
<br>
<br>　　山上黄犊走避人，山下女郎歌满野。
<br>
<br>　　我独南征恨此身，更有无成出关者。
<br>
<br>　　卷592_36  「将赴天平职书怀寄翰林从兄」曹邺
<br>
<br>　　居处绝人事，门前雀罗施。谁遣辟书至，仆隶皆展眉。
<br>
<br>　　匹马渡河洛，西风飘路岐。手执王粲笔，闲吟向旌旗。
<br>
<br>　　香晚翠莲动，吟馀红烛移。开口啖酒肉，将何报相知。
<br>
<br>　　况我魏公子，相顾不相疑。岂学官仓鼠，饱食无所为。
<br>
<br>　　白露沾碧草，芙蓉落清池。自小不到处，全家忽如归。
<br>
<br>　　吾宗处清切，立在白玉墀。方得一侍座，单车又星飞。
<br>
<br>　　愿将门底水，永托万顷陂。
<br>
<br>　　卷592_37  「贺雪寄本府尚书」曹邺
<br>
<br>　　雨雪不顺时，阴阳失明晦。麦根半成土，农夫泣相对。
<br>
<br>　　我公诚诉天，天地忽已泰。长飙卷白云，散落群峰外。
<br>
<br>　　拂砌花影明，交宫鹤翎碎。宿鸟晨不飞，犹疑月光在。
<br>
<br>　　碧树香尽发，蠹虫声渐退。有客怀兔园，吟诗绕城内。
<br>
<br>　　卷592_38  「寄嵩阳道人」曹邺
<br>
<br>　　三山浮海倚蓬瀛，路入真元险尽平。华表千年孤鹤语，
<br>
<br>　　人间一梦晚蝉鸣。将龙逐虎神初王，积火焚心气渐清。
<br>
<br>　　见说嵩阳有仙客，欲持金简问长生。
<br>
<br>　　卷592_39  「去不返」曹邺
<br>
<br>　　寒女不自知，嫁为公子妻。亲情未识面，明日便东西。
<br>
<br>　　但得上马了，一去头不回。双轮如鸟飞，影尽东南街。
<br>
<br>　　九重十二门，一门四扇开。君从此路去，妾向此路啼。
<br>
<br>　　但得见君面，不辞插荆钗。
<br>
<br>　　卷592_40  「送进士下第归南海」曹邺
<br>
<br>　　数片红霞映夕阳，揽君衣袂更移觞。行人莫叹碧云晚，
<br>
<br>　　上国每年春草芳。雪过蓝关寒气薄，雁回湘浦怨声长。
<br>
<br>　　应无惆怅沧波远，十二玉楼非我乡。
<br>
<br>　　卷592_41  「送厉图南下第归澧州」曹邺
<br>
<br>　　当春人尽归，我独无归计。送君自多感，不是缘下第。
<br>
<br>　　君看山上草，尽有干云势。结根既不然，何必更掩袂。
<br>
<br>　　澧水鲈鱼贱，荆门杨柳细。勿为阳艳留，此处有月桂。
<br>
<br>　　言毕尊未干，十二门欲闭。伫立望不见，登高更流涕。
<br>
<br>　　吟君别我诗，怅望水烟际。
<br>
<br>　　卷592_42  「思不见」曹邺
<br>
<br>　　但见出门踪，不见入门迹。却笑山头女，无端化为石。
<br>
<br>　　卷592_43  「贵宅」曹邺
<br>
<br>　　入门又到门，到门戟相对。玉箫声尚远，疑似人不在。
<br>
<br>　　公子厌花繁，买药栽庭内。望远不上楼，窗中见天外。
<br>
<br>　　此地日烹羊，无异我食菜。自是愁人眼，见之若奢泰。
<br>
<br>　　卷592_44  「下第寄知己」曹邺
<br>
<br>　　长安孟春至，枯树花亦发。忧人此时心，冷若松上雪。
<br>
<br>　　自知才不堪，岂敢频泣血。所痛无罪者，明时屡遭刖。
<br>
<br>　　故山秋草多，一卷成古辙。夜来远心起，梦见潇湘月。
<br>
<br>　　大贤冠盖高，何事怜屑屑。不令伤弓鸟，日暮飞向越。
<br>
<br>　　闻知感激语，胸中如有物。举头望青天，白日头上没。
<br>
<br>　　归来通济里，开户山鼠出。中庭广寂寥，但见薇与蕨。
<br>
<br>　　无虑数尺躯，委作泉下骨。唯愁揽清镜，不见昨日发。
<br>
<br>　　愿怜闺中女，晚嫁唯守节。勿惜四座言，女巧难自说。
<br>
<br>　　卷592_45  「吴宫宴」曹邺
<br>
<br>　　吴宫城阙高，龙凤遥相倚。四面铿鼓钟，中央列罗绮。
<br>
<br>　　春风时一来，兰麝闻数里。三度明月落，青娥醉不起。
<br>
<br>　　江头铁剑鸣，玉座成荒垒。适来歌舞处，未知身是鬼。
<br>
<br>　　卷592_46  「长相思」曹邺
<br>
<br>　　翦妾身上巾，赠郎伤妾神。郎车不暂停，妾貌宁长春。
<br>
<br>　　春天无停雪，沧海无停津。遣妾空床梦，夜夜随车轮。
<br>
<br>　　卷592_47  「长城下」曹邺
<br>
<br>　　远水犹归壑，征人合忆乡。泣多盈袖血，吟苦满头霜。
<br>
<br>　　楚国连天浪，衡门到海荒。何当生燕羽，时得近雕梁。
<br>
<br>　　卷592_48  「成名后献恩门」曹邺
<br>
<br>　　为物稍有香，心遭蠹虫啮。平人登太行，万万车轮折。
<br>
<br>　　一辞桂岭猿，九泣东门月。年年孟春时，看花不如雪。
<br>
<br>　　僻居城南隅，颜子须泣血。沉埋若九泉，谁肯开口说。
<br>
<br>　　辛勤学机杼，坐对秋灯灭。织锦花不常，见之尽云拙。
<br>
<br>　　自怜孤生竹，出土便有节。每听浮竞言，喉中似无舌。
<br>
<br>　　忽然风雷至，惊起池中物。拔上青云巅，轻如一毫发。
<br>
<br>　　珑珑金锁甲，稍稍城乌绝。名字如鸟飞，数日便到越。
<br>
<br>　　幽兰生虽晚，幽香亦难歇。何以保此身，终身事无缺。
<br>
<br>　　卷592_49  「赠道师」曹邺
<br>
<br>　　举世皆问人，唯师独求己。一马无四蹄，顷刻行千里。
<br>
<br>　　应笑北原上，丘坟乱如蚁。
<br>
<br>　　卷592_50  「入关」曹邺
<br>
<br>　　衡门亦无路，何况入西秦。灸病不得穴，徒为采艾人。
<br>
<br>　　卷592_51  「听刘尊师弹琴」曹邺
<br>
<br>　　曾于清海独闻蝉，又向空庭夜听泉。
<br>
<br>　　不似斋堂人静处，秋声长在七条弦。
<br>
<br>　　卷592_52  「题山居」曹邺
<br>
<br>　　扫叶煎茶摘叶书，心闲无梦夜窗虚。
<br>
<br>　　只应光武恩波晚，岂是严君恋钓鱼。
<br>
<br>　　卷592_53  「关试前送进士姚潜下第归南阳」曹邺
<br>
<br>　　马嘶残日没残霞，二月东风便到家。
<br>
<br>　　莫羡长安占春者，明年始见故园花。
<br>
<br>　　卷592_54  「捍寄进士刘驾」曹邺
<br>
<br>　　我家不背水，君身不向越。自是相忆苦，忽如经年别。
<br>
<br>　　山家草木寒，石上有残雪。美人望不见，迢迢云中月。
<br>
<br>　　卷592_55  「翠孤至渚宫寄座主相公」曹邺
<br>
<br>　　万里一孤舟，春行夏方到。骨肉尽单羸，沉忧满怀抱。
<br>
<br>　　羁孤相对泣，性命不相保。开户山鼠惊，虫声乱秋草。
<br>
<br>　　白菌缘屋生，黄蒿拥篱倒。对此起长嗟，芳年亦须老。
<br>
<br>　　恩门为宰相，出入用天道。忽于摧落间，收得青松操。
<br>
<br>　　全家到江陵，屋虚风浩浩。中肠自相伐，日夕如寇盗。
<br>
<br>　　其下有孤侄，其上有孀嫂。黄粮贱于土，一饭常不饱。
<br>
<br>　　天斜日光薄，地湿虫叫噪。惟恐道忽消，形容益枯槁。
<br>
<br>　　古人于黄雀，岂望白环报。奉答恩地恩，何惭以诚告。
<br>
<br>　　卷592_56  「早秋宿田舍」曹邺
<br>
<br>　　涧草疏疏萤火光，山月朗朗枫树长。
<br>
<br>　　南村犊子夜声急，应是栏边新有霜。
<br>
<br>　　卷592_57  「旅次岳阳寄京中亲故」曹邺
<br>
<br>　　君山南面浪连天，一客愁心两处悬。身逐片帆归楚泽，
<br>
<br>　　魂随流水向秦川。月回浦北千寻雪，树出湖东几点烟。
<br>
<br>　　更欲登楼向西望，北风催上洞庭船。
<br>
<br>　　卷592_58  「题舒乡」曹邺
<br>
<br>　　功名若及鸱夷子，必拟将舟泛洞庭。
<br>
<br>　　柳色湖光好相待，我心非醉亦非醒。
<br>
<br>　　卷592_59  「碧寻宴上有怀知己」曹邺
<br>
<br>　　荻花芦叶满溪流，一簇笙歌在水楼。金管曲长人尽醉，
<br>
<br>　　玉簪恩重独生愁。女萝力弱难逢地，桐树心孤易感秋。
<br>
<br>　　莫怪当欢却惆怅，全家欲上五湖舟。
<br>
<br>　　卷592_60  「从天平节度使游平流园」曹邺
<br>
<br>　　池塘静于寺，俗事不到眼。下马如在山，令人忽疏散。
<br>
<br>　　明公有高思，到此遂长返。乘兴挈一壶，折荷以为盏。
<br>
<br>　　入竹藤似蛇，侵墙水成藓。幽鸟不识人，时来拂冠冕。
<br>
<br>　　沿流路若穷，及行路犹远。洞中已云夕，洞口天未晚。
<br>
<br>　　自怜不羁者，写物心常简。翻愁此兴多，引得嵇康懒。
<br>
<br>　　卷592_61  「故人寄茶（一作李德裕诗）」曹邺
<br>
<br>　　剑外九华英，缄题下玉京。开时微月上，碾处乱泉声。
<br>
<br>　　半夜招僧至，孤吟对月烹。碧沈霞脚碎，香泛乳花轻。
<br>
<br>　　六腑睡神去，数朝诗思清。月馀不敢费，留伴肘书行。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
