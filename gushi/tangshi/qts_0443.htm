<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百四十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百四十三
<br>
<br>　　卷443_1  「初罢中书舍人」白居易
<br>
<br>　　自惭拙宦叨清贵，还有痴心怕素餐。或望君臣相献替，
<br>
<br>　　可图妻子免饥寒。性疏岂合承恩久，命薄元知济事难。
<br>
<br>　　分寸宠光酬未得，不休更拟觅何官。
<br>
<br>　　卷443_2  「宿阳城驿对月（自此后诗赴杭州路中作）」白居易
<br>
<br>　　亲故寻回驾，妻孥未出关。凤凰池上月，送我过商山。
<br>
<br>　　卷443_3  「商山路有感」白居易
<br>
<br>　　忆昨征还日，三人归路同。此生都是梦，前事旋成空。
<br>
<br>　　杓直泉埋玉，虞平烛过风。唯残乐天在，头白向江东。
<br>
<br>　　卷443_4  「重感」白居易
<br>
<br>　　停骖歇路隅，重感一长吁。扰扰生还死，纷纷荣又枯。
<br>
<br>　　困支青竹杖，闲捋白髭须。莫叹身衰老，交游半已无。
<br>
<br>　　卷443_5  「逢张十八员外籍」白居易
<br>
<br>　　旅思正茫茫，相逢此道傍。晓岚林叶暗，秋露草花香。
<br>
<br>　　白发江城守，青衫水部郎。客亭同宿处，忽似夜归乡。
<br>
<br>　　卷443_6  「赴杭州重宿棣华驿，见杨八旧诗，感题一绝」白居易
<br>
<br>　　往恨今愁应不殊，题诗梁下又踟蹰。
<br>
<br>　　羡君犹梦见兄弟，我到天明睡亦无。
<br>
<br>　　卷443_7  「寓言题僧」白居易
<br>
<br>　　劫风火起烧荒宅，苦海波生荡破船。
<br>
<br>　　力小无因救焚溺，清凉山下且安禅。
<br>
<br>　　卷443_8  「内乡村路作」白居易
<br>
<br>　　日下风高野路凉，缓驱疲马暗思乡。
<br>
<br>　　渭村秋物应如此，枣赤梨红稻穗黄。
<br>
<br>　　卷443_9  「路上寄银匙与阿龟」白居易
<br>
<br>　　谪宦心都惯，辞乡去不难。缘留龟子住，涕泪一阑干。
<br>
<br>　　小子须娇养，邹婆为好看。银匙封寄汝，忆我即加餐。
<br>
<br>　　卷443_10  「山泉煎茶有怀」白居易
<br>
<br>　　坐酌泠泠水，看煎瑟瑟尘。无由持一碗，寄与爱茶人。
<br>
<br>　　卷443_11  「郢州赠别王八使君」白居易
<br>
<br>　　昔是诗狂客，今为酒病夫。强吟翻怅望，纵醉不欢娱。
<br>
<br>　　鬓发三分白，交亲一半无。郢城君莫厌，犹校近京都。
<br>
<br>　　卷443_12  「吉祥寺见钱侍郎题名」白居易
<br>
<br>　　云雨三年别，风波万里行。愁来正萧索，况见古人名。
<br>
<br>　　卷443_13  「重到江州感旧游，题郡楼十一韵」白居易
<br>
<br>　　掌纶知是忝，剖竹信为荣。才薄官仍重，恩深责尚轻。
<br>
<br>　　昔征从典午，今出自承明。凤诏休挥翰，渔歌欲濯缨。
<br>
<br>　　还乘小，却到古湓城。醉客临江待，禅僧出郭迎。
<br>
<br>　　青山满眼在，白发半头生。又校三年老，何曾一事成。
<br>
<br>　　重过萧寺宿，再上庾楼行。云水新秋思，闾阎旧日情。
<br>
<br>　　郡民犹认得，司马咏诗声。
<br>
<br>　　卷443_14  「赠江州李十使君员外十二韵」白居易
<br>
<br>　　我本江湖上，悠悠任运身。朝随卖药客，暮伴钓鱼人。
<br>
<br>　　迹为烧丹隐，家缘嗜酒贫。经过剡溪雪，寻觅武陵春。
<br>
<br>　　岂有疏狂性，堪为侍从臣。仰头惊凤阙，下口触龙鳞。
<br>
<br>　　剑佩辞天上，风波向海滨。非贤虚偶圣，无屈敢求伸。
<br>
<br>　　昔去曾同日，今来即后尘。中年俱白发，左宦各朱轮。
<br>
<br>　　长短才虽异，荣枯事略均。殷勤李员外，不合不相亲。
<br>
<br>　　卷443_15  「题别遗爱草堂兼呈李十使君（李亦庐山人，常隐白鹿洞）」白居易
<br>
<br>　　曾住炉峰下，书堂对药台。斩新萝径合，依旧竹窗开。
<br>
<br>　　砌水亲开决，池荷手自栽。五年方暂至，一宿又须回。
<br>
<br>　　纵未长归得，犹胜不到来。君家白鹿洞，闻道亦生苔。
<br>
<br>　　卷443_16  「重题（一作重题别遗爱草堂）」白居易
<br>
<br>　　泉石尚依依，林疏僧亦稀。何年辞水阁，今夜宿云扉。
<br>
<br>　　谩献长杨赋，虚抛薜荔衣。不能成一事，赢得白头归。
<br>
<br>　　卷443_17  「夜泊旅望」白居易
<br>
<br>　　少睡多愁客，中宵起望乡。沙明连浦月，帆白满船霜。
<br>
<br>　　近海江弥阔，迎秋夜更长。烟波三十宿，犹未到钱唐。
<br>
<br>　　卷443_18  「九江北岸遇风雨」白居易
<br>
<br>　　黄梅县边黄梅雨，白头浪里白头翁。九江阔处不见岸，
<br>
<br>　　五月尽时多恶风。人间稳路应无限，何事抛身在此中。
<br>
<br>　　卷443_19  「舟中晚起」白居易
<br>
<br>　　日高犹掩水窗眠，枕簟清凉八月天。泊处或依沽酒店，
<br>
<br>　　宿时多伴钓鱼船。退身江海应无用，忧国朝廷自有贤。
<br>
<br>　　且向钱唐湖上去，冷吟闲醉二三年。
<br>
<br>　　卷443_20  「秋寒」白居易
<br>
<br>　　雪鬓年颜老，霜庭景气秋。病看妻检药，寒遣婢梳头。
<br>
<br>　　身外名何有，人间事且休。澹然方寸内，唯拟学虚舟。
<br>
<br>　　卷443_21  「初到郡斋寄钱湖州李苏州（聊取二郡一哂故有落句之戏）」白居易
<br>
<br>　　俱来沧海郡，半作白头翁。谩道风烟接，何曾笑语同。
<br>
<br>　　吏稀秋税毕，客散晚庭空。霁后当楼月，潮来满座风。
<br>
<br>　　溪殊冷僻，茂苑太繁雄。唯此钱唐郡，闲忙恰得中。
<br>
<br>　　卷443_22  「对酒自勉」白居易
<br>
<br>　　五十江城守，停杯一自思。头仍未尽白，官亦不全卑。
<br>
<br>　　荣宠寻过分，欢娱已校迟。肺伤虽怕酒，心健尚夸诗。
<br>
<br>　　夜舞吴娘袖，春歌蛮子词。犹堪三五岁，相伴醉花时。
<br>
<br>　　卷443_23  「郡楼夜宴留客」白居易
<br>
<br>　　北客劳相访，东楼为一开。褰帘待月出，把火看潮来。
<br>
<br>　　艳听竹枝曲，香传莲子杯。寒天殊未晓，归骑且迟回。
<br>
<br>　　卷443_24  「醉题候仙亭」白居易
<br>
<br>　　蹇步垂朱绶，华缨映白须。何因驻衰老，只有且欢娱。
<br>
<br>　　酒兴还应在，诗情可便无。登山与临水，犹未要人扶。
<br>
<br>　　卷443_25  「东院」白居易
<br>
<br>　　松下轩廊竹下房，暖檐晴日满绳床。净名居士经三卷，
<br>
<br>　　荣启先生琴一张。老去齿衰嫌橘醋，病来肺渴觉茶香。
<br>
<br>　　有时闲酌无人伴，独自腾腾入醉乡。
<br>
<br>　　卷443_26  「虚白堂」白居易
<br>
<br>　　虚白堂前衙退后，更无一事到中心。
<br>
<br>　　移床就日檐间卧，卧咏闲诗侧枕琴。
<br>
<br>　　卷443_27  「闲夜咏怀，因招周协律，刘、薛二秀才」白居易
<br>
<br>　　世名检束为朝士，心性疏慵是野夫。高置寒灯如客店，
<br>
<br>　　深藏夜火似僧炉。香浓酒熟能尝否，冷淡诗成肯和无。
<br>
<br>　　若厌雅吟须俗饮，妓筵勉力为君铺。
<br>
<br>　　卷443_28  「晚兴」白居易
<br>
<br>　　极浦收残雨，高城驻落晖。山明虹半出，松暗鹤双归。
<br>
<br>　　将吏随衙散，文书入务稀。闲吟倚新竹，筠粉污朱衣。
<br>
<br>　　卷443_29  「衰病」白居易
<br>
<br>　　老与病相仍，华簪发不胜。行多朝散药，睡少夜停灯。
<br>
<br>　　禄食分供鹤，朝衣减施僧。性多移不得，郡政谩如绳。
<br>
<br>　　卷443_30  「病中对病鹤」白居易
<br>
<br>　　同病病夫怜病鹤，精神不损翅翎伤。未堪再举摩霄汉，
<br>
<br>　　只合相随觅稻粱。但作悲吟和嘹唳，难将俗貌对昂藏。
<br>
<br>　　唯应一事宜为伴，我发君毛俱似霜。
<br>
<br>　　卷443_31  「夜归」白居易
<br>
<br>　　半醉闲行湖岸东，马鞭敲镫辔珑璁。万株松树青山上，
<br>
<br>　　十里沙堤明月中。楼角渐移当路影，潮头欲过满江风。
<br>
<br>　　归来未放笙歌散，画戟门开蜡烛红。
<br>
<br>　　卷443_32  「腊后岁前遇景咏意」白居易
<br>
<br>　　海梅半白柳微黄，冻水初融日欲长。度腊都无苦霜霰，
<br>
<br>　　迎春先有好风光。郡中起晚听衙鼓，城上行慵倚女墙。
<br>
<br>　　公事渐闲身且健，使君殊未厌馀杭。
<br>
<br>　　卷443_33  「白发」白居易
<br>
<br>　　雪发随梳落，霜毛绕鬓垂。加添老气味，改变旧容仪。
<br>
<br>　　不肯长如漆，无过总作丝。最憎明镜里，黑白半头时。
<br>
<br>　　卷443_34  「钱湖州以箬下酒李苏州以…酒相次寄到无因同饮聊咏所怀」白居易
<br>
<br>　　劳将箬下忘忧物，寄与江城爱酒翁。铛脚三州何处会，
<br>
<br>　　瓮头一\几时同。倾如竹叶盈樽绿，饮作桃花上面红。
<br>
<br>　　莫怪殷勤醉相忆，曾陪西省与南宫。
<br>
<br>　　卷443_35  「花楼望雪命宴赋诗」白居易
<br>
<br>　　连天际海白皑皑，好上高楼望一回。何处更能分道路，
<br>
<br>　　此时兼不认池台。万重云树山头翠，百尺花楼江畔开。
<br>
<br>　　素壁联题分韵句，红炉巡饮暖寒杯。冰铺湖水银为面，
<br>
<br>　　风卷汀沙玉作堆。绊惹舞人春艳曳，句留醉客夜裴回。
<br>
<br>　　输将虚白堂前鹤，失却樟亭驿后梅。别有故情偏忆得，
<br>
<br>　　曾经穷苦照书来。
<br>
<br>　　卷443_36  「晚岁」白居易
<br>
<br>　　壮岁忽已去，浮荣何足论。身为百口长，官是一州尊。
<br>
<br>　　不觉白双鬓，徒言朱两N.病难施郡政，老未答君恩。
<br>
<br>　　岁暮别兄弟，年衰无子孙。惹愁谙世网，治苦赖空门。
<br>
<br>　　揽带知腰瘦，看灯觉眼昏。不缘衣食系，寻合返丘园。
<br>
<br>　　卷443_37  「宿竹阁」白居易
<br>
<br>　　晚坐松檐下，宵眠竹阁间。清虚当服药，幽独抵归山。
<br>
<br>　　巧未能胜拙，忙应不及闲。无劳别修道，即此是玄关。
<br>
<br>　　卷443_38  「岁暮枉衢州张使君书并诗，因以长句报之」白居易
<br>
<br>　　西州彼此意何如，官职蹉跎岁欲除。浮石潭边停五马，
<br>
<br>　　望涛楼上得双鱼。万言旧手才难敌，五字新题思有馀。
<br>
<br>　　贫薄诗家无好物，反投桃李报琼琚。
<br>
<br>　　卷443_39  「和薛秀才寻梅花同饮见赠」白居易
<br>
<br>　　忽惊林下发寒梅，便试花前饮冷杯。白马走迎诗客去，
<br>
<br>　　红筵铺待舞人来。歌声怨处微微落，酒气熏时旋旋开。
<br>
<br>　　若到岁寒无雨雪，犹应醉得两三回。
<br>
<br>　　卷443_40  「与诸客空腹饮」白居易
<br>
<br>　　隔宿书招客，平明饮暖寒。L神寅日合，酒圣卯时欢。
<br>
<br>　　促膝才飞白，酡颜已渥丹。碧筹攒米碗，红袖拂骰盘。
<br>
<br>　　醉后歌尤异，狂来舞不难。抛杯语同坐，莫作老人看。
<br>
<br>　　卷443_41  「小岁日对酒吟钱湖州所寄诗」白居易
<br>
<br>　　独酌无多兴，闲吟有所思。一杯新岁酒，两句故人诗。
<br>
<br>　　杨柳初黄日，髭须半白时。蹉跎春气味，彼此老心知。
<br>
<br>　　卷443_42  「钱唐湖春行」白居易
<br>
<br>　　孤山寺北贾亭西，水面初平云脚低。几处早莺争暖树，
<br>
<br>　　谁家新燕啄春泥。乱花渐欲迷人眼，浅草才能没马蹄。
<br>
<br>　　最爱湖东行不足，绿杨阴里白沙堤。
<br>
<br>　　卷443_43  「题灵隐寺红辛夷花，戏酬光上人」白居易
<br>
<br>　　紫粉笔含尖火焰，红胭脂染小莲花。
<br>
<br>　　芳情乡思知多少，恼得山僧悔出家。
<br>
<br>　　卷443_44  「重向火」白居易
<br>
<br>　　火销灰复死，疏弃已经旬。岂是人情薄，其如天气春。
<br>
<br>　　风寒忽再起，手冷重相亲。却就红炉坐，心如逢故人。
<br>
<br>　　卷443_45  「候仙亭同诸客醉作」白居易
<br>
<br>　　谢安山下空携妓，柳恽洲边只赋诗。
<br>
<br>　　争及湖亭今日会，嘲花咏水赠蛾眉。
<br>
<br>　　卷443_46  「城上」白居易
<br>
<br>　　城上冬冬鼓，朝衙复晚衙。为君慵不出，落尽绕城花。
<br>
<br>　　卷443_47  「早行林下」白居易
<br>
<br>　　披衣未冠栉，晨起入前林。宿露残花气，朝光新叶阴。
<br>
<br>　　傍松人迹少，隔竹鸟声深。闲倚小桥立，倾头时一吟。
<br>
<br>　　卷443_48  「送李校书趁寒食归义兴山居」白居易
<br>
<br>　　大见腾腾诗酒客，不忧生计似君稀。
<br>
<br>　　到舍将何作寒食，满船唯载树阴归。
<br>
<br>　　卷443_49  「题孤山寺山石榴花示诸僧众」白居易
<br>
<br>　　山榴花似结红巾，容艳新妍占断春。色相故关行道地，
<br>
<br>　　香尘拟触坐禅人。瞿昙弟子君知否，恐是天魔女化身。
<br>
<br>　　卷443_50  「独行」白居易
<br>
<br>　　暗诵黄庭经在口，闲携青竹杖随身。
<br>
<br>　　晚花新笋堪为伴，独入林行不要人。
<br>
<br>　　卷443_51  「二月五日花下作」白居易
<br>
<br>　　二月五日花如雪，五十二人头似霜。闻有酒时须笑乐，
<br>
<br>　　不关身事莫思量。羲和趁日沉西海，鬼伯驱人葬北邙。
<br>
<br>　　只有且来花下醉，从人笑道老颠狂。
<br>
<br>　　卷443_52  「戏题木兰花」白居易
<br>
<br>　　紫房日照胭脂拆，素艳风吹腻粉开。
<br>
<br>　　怪得独饶脂粉态，木兰曾作女郎来。
<br>
<br>　　卷443_53  「清明日观妓舞听客诗」白居易
<br>
<br>　　看舞颜如玉，听诗韵似金。绮罗从许笑，弦管不妨吟。
<br>
<br>　　可惜春风老，无嫌酒\深。辞花送寒食，并在此时心。
<br>
<br>　　卷443_54  「西湖晚归，回望孤山寺，赠诸客」白居易
<br>
<br>　　柳湖松岛莲花寺，晚动归桡出道场。卢橘子低山雨重，
<br>
<br>　　棕榈叶战水风凉。烟波澹荡摇空碧，楼殿参差倚夕阳。
<br>
<br>　　到岸请君回首望，蓬莱宫在海中央。
<br>
<br>　　卷443_55  「湖中自照」白居易
<br>
<br>　　重重照影看容鬓，不见朱颜见白丝。
<br>
<br>　　失却少年无处觅，泥他湖水欲何为。
<br>
<br>　　卷443_56  「赠苏炼师」白居易
<br>
<br>　　两鬓苍然心浩然，松窗深处药炉前。携将道士通宵语，
<br>
<br>　　忘却花时尽日眠。明镜懒开长在匣，素琴欲弄半无弦。
<br>
<br>　　犹嫌庄子多词句，只读逍遥六七篇。
<br>
<br>　　卷443_57  「杭州春望」白居易
<br>
<br>　　望海楼明照曙霞，护江堤白蹋晴沙。涛声夜入伍员庙，
<br>
<br>　　柳色春藏苏小家。红袖织绫夸柿蒂，青旗沽酒趁梨花。
<br>
<br>　　谁开湖寺西南路，草绿裙腰一道斜。
<br>
<br>　　卷443_58  「饮散夜归赠诸客」白居易
<br>
<br>　　鞍马夜纷纷，香街起暗尘。回鞭招饮妓，分火送归人。
<br>
<br>　　风月应堪惜，杯觞莫厌频。明朝三月尽，忍不送残春。
<br>
<br>　　卷443_59  「湖亭晚归」白居易
<br>
<br>　　尽日湖亭卧，心闲事亦稀。起因残醉醒，坐待晚凉归。
<br>
<br>　　松雨飘藤帽，江风透葛衣。柳堤行不厌，沙软絮霏霏。
<br>
<br>　　卷443_60  「东楼南望八韵」白居易
<br>
<br>　　不厌东南望，江楼对海门。风涛生有信，天水合无痕。
<br>
<br>　　o带云帆动，鸥和雪浪翻。鱼盐聚为市，烟火起成村。
<br>
<br>　　日脚金波碎，峰头钿点繁。送秋千里雁，报暝一声猿。
<br>
<br>　　已豁烦襟闷，仍开病眼昏。郡中登眺处，无胜此东轩。
<br>
<br>　　卷443_61  「醉中酬殷协律」白居易
<br>
<br>　　泗水亭边一分散，浙江楼上重游陪。挥鞭二十年前别，
<br>
<br>　　命驾三千里外来。醉袖放狂相向舞，愁眉和笑一时开。
<br>
<br>　　留君夜住非无分，且尽青娥红烛台。
<br>
<br>　　卷443_62  「孤山寺遇雨」白居易
<br>
<br>　　拂波云色重，洒叶雨声繁。水鹭双飞起，风荷一向翻。
<br>
<br>　　空髁北岸，萧飒入东轩。或拟湖中宿，留船在寺门。
<br>
<br>　　卷443_63  「樟亭双樱树」白居易
<br>
<br>　　南馆西轩两树樱，春条长足夏阴成。
<br>
<br>　　素华朱实今虽尽，碧叶风来别有情。
<br>
<br>　　卷443_64  「湖上夜饮」白居易
<br>
<br>　　郭外迎人月，湖边醒酒风。谁留使君饮，红烛在舟中。
<br>
<br>　　卷443_65  「赠沙鸥」白居易
<br>
<br>　　老逼教垂白，官科遣著绯。形骸虽有累，方寸却无机。
<br>
<br>　　遇酒多先醉，逢山爱晚归。沙鸥不知我，犹避隼飞。
<br>
<br>　　卷443_66  「馀杭形胜」白居易
<br>
<br>　　馀杭形胜四方无，州傍青山县枕湖。绕郭荷花三十里，
<br>
<br>　　拂城松树一千株。梦儿亭古传名谢，教妓楼新道姓苏。
<br>
<br>　　独有使君年太老，风光不称白髭须。
<br>
<br>　　卷443_67  「江楼夕望招客」白居易
<br>
<br>　　海天东望夕茫茫，山势川形阔复长。灯火万家城四畔，
<br>
<br>　　星河一道水中央。风吹古木晴天雨，月照平沙夏夜霜。
<br>
<br>　　能就江楼销暑否，比君茅舍较清凉。
<br>
<br>　　卷443_68  「新秋病起」白居易
<br>
<br>　　一叶落梧桐，年光半又空。秋多上阶日，凉足入怀风。
<br>
<br>　　病瘦形如鹤，愁焦鬓似蓬。损心诗思里，伐性酒狂中。
<br>
<br>　　华盖何曾惜，金丹不致功。犹须自惭愧，得作白头翁。
<br>
<br>　　卷443_69  「木芙蓉花下招客饮」白居易
<br>
<br>　　晚凉思饮两三杯，召得江头酒客来。
<br>
<br>　　莫怕秋无伴醉物，水莲花尽木莲开。
<br>
<br>　　卷443_70  「悲歌」白居易
<br>
<br>　　白头新洗镜新磨，老逼身来不奈何。耳里频闻故人死，
<br>
<br>　　眼前唯觉少年多。塞鸿遇暖犹回翅，江水因潮亦反波。
<br>
<br>　　独有衰颜留不得，醉来无计但悲歌。
<br>
<br>　　卷443_71  「江楼晚眺，景物鲜奇，吟玩成篇，寄水部张员外」白居易
<br>
<br>　　澹烟疏雨间斜阳，江色鲜明海气凉。蜃散云收破楼阁，
<br>
<br>　　虹残水照断桥梁。风翻白浪花千片，雁点青天字一行。
<br>
<br>　　好著丹青图画取，题诗寄与水曹郎。
<br>
<br>　　卷443_72  「夜招周协律，兼答所赠」白居易
<br>
<br>　　满眼虽多客，开眉复向谁。少年非我伴，秋夜与君期。
<br>
<br>　　落魄俱耽酒，殷勤共爱诗。相怜别有意，彼此老无儿。
<br>
<br>　　卷443_73  「重酬周判官」白居易
<br>
<br>　　秋爱冷吟春爱醉，诗家眷属酒家仙。
<br>
<br>　　若教早被浮名系，可得闲游三十年。
<br>
<br>　　卷443_74  「饮后夜醒」白居易
<br>
<br>　　黄昏饮散归来卧，夜半人扶强起行。枕上酒容和睡醒，
<br>
<br>　　楼前海月伴潮生。将归梁燕还重宿，欲灭窗灯却复明。
<br>
<br>　　直至晓来犹妄想，耳中如有管弦声。
<br>
<br>　　卷443_75  「代卖薪女赠诸妓」白居易
<br>
<br>　　乱蓬为鬓布为巾，晓蹋寒山自负薪。
<br>
<br>　　一种钱唐江畔女，著红骑马是何人。
<br>
<br>　　卷443_76  「奉和李大夫题新诗二首各六韵。因严亭」白居易
<br>
<br>　　箕颍人穷独，蓬壶路阻难。何如兼吏隐，复得事跻攀。
<br>
<br>　　岩树罗阶下，江云贮栋间。似移天目石，疑入武丘山。
<br>
<br>　　清景徒堪赏，皇恩肯放闲。遥知兴未足，即被诏征还。
<br>
<br>　　卷443_77  「奉和李大夫题新诗二首各六韵。忘筌亭」白居易
<br>
<br>　　翠t公门对，朱轩野径连。只开新户牖，不改旧风烟。
<br>
<br>　　虚室闲生白，高情澹入玄。酒容同座劝，诗借属城传。
<br>
<br>　　自笑沧江畔，遥思绛帐前。亭台随处有，争敢比忘筌。
<br>
<br>　　卷443_78  「予以长庆二年冬十月到杭州明年秋九月始与范…遂留绝句」白居易
<br>
<br>　　云水埋藏恩德洞，簪裾束缚使君身。
<br>
<br>　　暂来不宿归州去，应被山呼作俗人。
<br>
<br>　　卷443_79  「早冬」白居易
<br>
<br>　　十月江南天气好，可怜冬景似春华。霜轻未杀萋萋草，
<br>
<br>　　日暖初干漠漠沙。老柘叶黄如嫩树，寒樱枝白是狂花。
<br>
<br>　　此时却羡闲人醉，五马无由入酒家。
<br>
<br>　　卷443_80  「岁假内命酒赠周判官、萧协律」白居易
<br>
<br>　　共知欲老流年急，且喜新正假日频。闻健此时相劝醉，
<br>
<br>　　偷闲何处共寻春。脚随周叟行犹疾，头比萧翁白未匀。
<br>
<br>　　岁酒先拈辞不得，被君推作少年人。
<br>
<br>　　卷443_81  「与诸客携酒寻去年梅花有感」白居易
<br>
<br>　　马上同携今日杯，湖边共觅去春梅。年年只是人空老，
<br>
<br>　　处处何曾花不开。诗思又牵吟咏发，酒酣闲唤管弦来。
<br>
<br>　　樽前百事皆依旧，点检惟无薛秀才。
<br>
<br>　　卷443_82  「醉送李协律赴湖南辟命，因寄沈八中丞」白居易
<br>
<br>　　富阳山底樟亭畔，立马停舟飞酒盂。曾共中丞情缱绻，
<br>
<br>　　暂留协律语踟蹰。紫微星北承恩去，青草湖南称意无。
<br>
<br>　　不羡君官羡君幕，幕中收得阮元瑜。
<br>
<br>　　卷443_83  「内道场永上人就郡见访善说维摩经临别请诗因以此赠」白居易
<br>
<br>　　五夏登坛内殿师，水为心地玉为仪。正传金粟如来偈，
<br>
<br>　　何用钱唐太守诗。苦海出来应有路，灵山别后可无期。
<br>
<br>　　他生莫忘今朝会，虚白亭中法乐时。
<br>
<br>　　卷443_84  「见李苏州示男阿武诗，自感成咏」白居易
<br>
<br>　　遥羡青云里，祥鸾正引雏。自怜沧海伴，老蚌不生珠。
<br>
<br>　　卷443_85  「正月十五日夜月」白居易
<br>
<br>　　岁熟人心乐，朝游复夜游。春风来海上，明月在江头。
<br>
<br>　　灯火家家市，笙歌处处楼。无妨思帝里，不合厌杭州。
<br>
<br>　　卷443_86  「题州北路傍老柳树」白居易
<br>
<br>　　皮枯缘受风霜久，条短为应攀折频。但见半衰当此路，
<br>
<br>　　不知初种是何人。雪花零碎逐年减，烟叶稀疏随分新。
<br>
<br>　　莫道老株芳意少，逢春犹胜不逢春。
<br>
<br>　　卷443_87  「题清头陀」白居易
<br>
<br>　　头陀独宿寺西峰，百尺禅庵半夜钟。
<br>
<br>　　烟月苍苍风瑟瑟，更无杂树对山松。
<br>
<br>　　卷443_88  「自叹二首」白居易
<br>
<br>　　形羸自觉朝餐减，睡少偏知夜漏长。
<br>
<br>　　实事渐消虚事在，银鱼金带绕腰光。
<br>
<br>　　二毛晓落梳头懒，两眼春昏点药频。
<br>
<br>　　唯有闲行犹得在，心情未到不如人。
<br>
<br>　　卷443_89  「湖上醉中代诸妓寄严郎中」白居易
<br>
<br>　　笙歌杯酒正欢娱，忽忆仙郎望帝都。借问连宵直南省，
<br>
<br>　　何如尽日醉西湖。蛾眉别久心知否，鸡舌含多口厌无。
<br>
<br>　　还有些些惆怅事，春来山路见蘼芜。
<br>
<br>　　卷443_90  「自咏」白居易
<br>
<br>　　闷发每吟诗引兴，兴来兼酌酒开颜。欲逢假日先招客，
<br>
<br>　　正对衙时亦望山。句检簿书多卤莽，堤防官吏少机关。
<br>
<br>　　谁能头白劳心力，人道无才也是闲。
<br>
<br>　　卷443_91  「晚兴」白居易
<br>
<br>　　草浅马翩翩，新晴薄暮天。柳条春拂面，衫袖醉垂鞭。
<br>
<br>　　立语花堤上，行吟水寺前。等闲消一日，不觉过三年。
<br>
<br>　　卷443_92  「早兴」白居易
<br>
<br>　　晨光出照屋梁明，初打开门鼓一声。犬上阶眠知地湿，
<br>
<br>　　鸟临窗语报天晴。半销宿酒头仍重，新脱冬衣体乍轻。
<br>
<br>　　睡觉心空思想尽，近来乡梦不多成。
<br>
<br>　　卷443_93  「竹楼宿」白居易
<br>
<br>　　小书楼下千竿竹，深火炉前一\灯。
<br>
<br>　　此处与谁相伴宿，烧丹道士坐禅僧。
<br>
<br>　　卷443_94  「湖上招客送春泛舟」白居易
<br>
<br>　　欲送残春招酒伴，客中谁最有风情。两瓶箬下新开得，
<br>
<br>　　一曲霓裳初教成。排比管弦行翠袖，指麾船舫点红旌。
<br>
<br>　　慢牵好向湖心去，恰似菱花镜上行。
<br>
<br>　　卷443_95  「戏醉客」白居易
<br>
<br>　　莫言鲁国书生懦，莫把杭州刺史欺。
<br>
<br>　　醉客请君开眼望，绿杨风下有红旗。
<br>
<br>　　卷443_96  「紫阳花」白居易
<br>
<br>　　何年植向仙坛上，早晚移栽到梵家。
<br>
<br>　　虽在人间人不识，与君名作紫阳花。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
