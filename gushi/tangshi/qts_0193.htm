<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百九十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百九十三
<br>
<br>　　卷193_1  「咏玉」韦应物
<br>
<br>　　乾坤有精物，至宝无文章。雕琢为世器，真性一朝伤。
<br>
<br>　　卷193_2  「咏露珠」韦应物
<br>
<br>　　秋荷一滴露，清夜坠玄天。将来玉盘上，不定始知圆。
<br>
<br>　　卷193_3  「咏水精」韦应物
<br>
<br>　　映物随颜色，含空无表里。持来向明月，的愁成水。
<br>
<br>　　卷193_4  「咏珊瑚」韦应物
<br>
<br>　　绛树无花叶，非石亦非琼。世人何处得，蓬莱石上生。
<br>
<br>　　卷193_5  「咏琉璃」韦应物
<br>
<br>　　有色同寒冰，无物隔纤尘。象筵看不见，堪将对玉人。
<br>
<br>　　卷193_6  「咏琥珀」韦应物
<br>
<br>　　曾为老茯神，本是寒松液。蚊蚋落其中，千年犹可觌。
<br>
<br>　　卷193_7  「咏晓」韦应物
<br>
<br>　　军中始吹角，城上河初落。深沉犹隐帷，晃朗先分阁。
<br>
<br>　　卷193_8  「咏夜」韦应物
<br>
<br>　　明从何处去，暗从何处来。但觉年年老，半是此中催。
<br>
<br>　　卷193_9  「咏声」韦应物
<br>
<br>　　万物自生听，太空恒寂寥。还从静中起，却向静中消。
<br>
<br>　　卷193_10  「任洛阳丞请告一首」韦应物
<br>
<br>　　方凿不受圆，直木不为轮。揆材各有用，反性生苦辛。
<br>
<br>　　折腰非吾事，饮水非吾贫。休告卧空馆，养病绝嚣尘。
<br>
<br>　　游鱼自成族，野鸟亦有群。家园杜陵下，千岁心氛氲。
<br>
<br>　　天晴嵩山高，雪后河洛春。乔木犹未芳，百草日已新。
<br>
<br>　　著书复何为，当去东皋耘。
<br>
<br>　　卷193_11  「县斋」韦应物
<br>
<br>　　仲春时景好，草木渐舒荣。公门且无事，微雨园林清。
<br>
<br>　　决决水泉动，忻忻众鸟鸣。闲斋始延瞩，东作兴庶氓。
<br>
<br>　　即事玩文墨，抱冲披道经。于焉日淡泊，徒使芳尊盈。
<br>
<br>　　卷193_12  「晚出府舍与独孤兵曹、令狐士曹南寻朱雀街归里第」韦应物
<br>
<br>　　分曹幸同简，联骑方惬素。还从广陌归，不觉青山暮。
<br>
<br>　　翻翻鸟未没，杳杳钟犹度。寻草远无人，望山多枉路。
<br>
<br>　　聊参世士迹，尝得静者顾。出入虽见牵，忘身缘所晤。
<br>
<br>　　卷193_13  「休暇东斋」韦应物
<br>
<br>　　由来束带士，请谒无朝暮。公暇及私身，何能独闲步。
<br>
<br>　　摘叶爱芳在，扪竹怜粉污。岸帻偃东斋，夏天清晓露。
<br>
<br>　　怀仙阅真诰，贻友题幽素。荣达颇知疏，恬然自成度。
<br>
<br>　　绿苔日已满，幽寂谁来顾。
<br>
<br>　　卷193_14  「夜直省中」韦应物
<br>
<br>　　河汉有秋意，南宫生早凉。玉漏殊杳杳，云阙更苍苍。
<br>
<br>　　华灯发新焰，轻烟浮夕香。顾迹知为忝，束带愧周行。
<br>
<br>　　卷193_15  「郡内闲居」韦应物
<br>
<br>　　栖息绝尘侣，孱钝得自怡。腰悬竹使符，心与庐山缁。
<br>
<br>　　永日一酣寝，起坐兀无思。长廊独看雨，众药发幽姿。
<br>
<br>　　今夕已云罢，明晨复如斯。何事能为累，宠辱岂要辞。
<br>
<br>　　卷193_16  「燕居即事」韦应物
<br>
<br>　　萧条竹林院，风雨丛兰折。幽鸟林上啼，青苔人迹绝。
<br>
<br>　　燕居日已永，夏木纷成结。几阁积群书，时来北窗阅。
<br>
<br>　　卷193_17  「幽居」韦应物
<br>
<br>　　贵贱虽异等，出门皆有营。独无外物牵，遂此幽居情。
<br>
<br>　　微雨夜来过，不知春草生。青山忽已曙，鸟雀绕舍鸣。
<br>
<br>　　时与道人偶，或随樵者行。自当安蹇劣，谁谓薄世荣。
<br>
<br>　　卷193_18  「野居书情」韦应物
<br>
<br>　　世事日可见，身名良蹉跎。尚瞻白云岭，聊作负薪歌。
<br>
<br>　　卷193_19  「郊居言志」韦应物
<br>
<br>　　负暄衡门下，望云归远山。但要尊中物，馀事岂相关。
<br>
<br>　　交无是非责，且得任疏顽。日夕临清涧，逍遥思虑闲。
<br>
<br>　　出去唯空屋，弊箦委窗间。何异林栖鸟，恋此复来还。
<br>
<br>　　世荣斯独已，颓志亦何攀。唯当岁丰熟，闾里一欢颜。
<br>
<br>　　卷193_20  「夏景端居即事」韦应物
<br>
<br>　　北斋有凉气，嘉树对层城。重门永日掩，清池夏云生。
<br>
<br>　　遇此庭讼简，始闻蝉初鸣。逾怀故园怆，默默以缄情。
<br>
<br>　　卷193_21  「始至郡」韦应物
<br>
<br>　　湓城古雄郡，横江千里驰。高树上迢递，峻堞绕欹危。
<br>
<br>　　井邑烟火晚，郊原草树滋。洪流荡北n，崇岭郁南圻。
<br>
<br>　　斯民本乐生，逃逝竟何为。旱岁属荒歉，旧逋积如坻。
<br>
<br>　　到郡方逾月，终朝理乱丝。宾朋未及宴，简牍已云疲。
<br>
<br>　　昔贤播高风，得守愧无施。岂待干戈戢，且愿抚逆恕
<br>
<br>　　卷193_22  「郡中西斋」韦应物
<br>
<br>　　似与尘境绝，萧条斋舍秋。寒花独经雨，山禽时到州。
<br>
<br>　　清觞养真气，玉书示道流。岂将符守恋，幸已栖心幽。
<br>
<br>　　卷193_23  「新理西斋」韦应物
<br>
<br>　　方将氓讼理，久翳西斋居。草木无行次，闲暇一芟除。
<br>
<br>　　春阳土脉起，膏泽发生初。养条刊朽ǎ护药锄秽芜。
<br>
<br>　　稍稍觉林耸，历历忻竹疏。始见庭宇旷，顿令烦抱舒。
<br>
<br>　　兹焉即可爱，何必是吾庐。
<br>
<br>　　卷193_24  「晓坐西斋」韦应物
<br>
<br>　　冬冬城鼓动，稍稍林鸦去。柳意不胜春，岩光已知曙。
<br>
<br>　　寝斋有单，灵药为朝茹。盥漱忻景清，焚香澄神虑。
<br>
<br>　　公门自常事，道心宁易处。
<br>
<br>　　卷193_25  「郡斋卧疾绝句」韦应物
<br>
<br>　　香炉宿火灭，兰灯宵影微。秋斋独卧病，谁与覆寒衣。
<br>
<br>　　卷193_26  「寓居永定精舍（苏州）」韦应物
<br>
<br>　　政拙忻罢守，闲居初理生。家贫何由往，梦想在京城。
<br>
<br>　　野寺霜露月，农兴羁旅情。聊租二顷田，方课子弟耕。
<br>
<br>　　眼暗文字废，身闲道心精。即与人群远，岂谓是非婴。
<br>
<br>　　卷193_27  「永定寺喜辟强夜至」韦应物
<br>
<br>　　子有新岁庆，独此苦寒归。夜叩竹林寺，山行雪满衣。
<br>
<br>　　深炉正燃火，空斋共掩扉。还将一尊对，无言百事违。
<br>
<br>　　卷193_28  「野居」韦应物
<br>
<br>　　结发屡辞秩，立身本疏慢。今得罢守归，幸无世欲患。
<br>
<br>　　栖止且偏僻，嬉游无早宴。逐兔上坡冈，捕鱼缘赤涧。
<br>
<br>　　高歌意气在，贳酒贫居惯。时启北窗扉，岂将文墨间。
<br>
<br>　　卷193_29  「同褒子秋斋独宿」韦应物
<br>
<br>　　山月皎如烛，风霜时动竹。夜半鸟惊栖，窗间人独宿。
<br>
<br>　　卷193_30  「饵黄精」韦应物
<br>
<br>　　灵药出西山，服食采其根。九蒸换凡骨，经著上世言。
<br>
<br>　　候火起中夜，馨香满南轩。斋居感众灵，药术启妙门。
<br>
<br>　　自怀物外心，岂与俗士论。终期脱印绶，永与天壤存。
<br>
<br>　　卷193_31  「昭国里第听元老师弹琴」韦应物
<br>
<br>　　竹林高宇霜露清，朱丝玉徽多故情。
<br>
<br>　　暗识啼乌与别鹤，只缘中有断肠声。
<br>
<br>　　卷193_32  「野次听元昌奏横吹」韦应物
<br>
<br>　　立马莲塘吹横笛，微风动柳生水波。
<br>
<br>　　北人听罢泪将落，南朝曲中怨更多。
<br>
<br>　　卷193_33  「楼中阅清管」韦应物
<br>
<br>　　山阳遗韵在，林端横吹惊。响迥凭高阁，曲怨绕秋城。
<br>
<br>　　淅沥危叶振，萧瑟凉气生。始遇兹管赏，已怀故园情。
<br>
<br>　　卷193_34  「寒食」韦应物
<br>
<br>　　晴明寒食好，春园百卉开。彩绳拂花去，轻球度阁来。
<br>
<br>　　长歌送落日，缓吹逐残杯。非关无烛罢，良为羁思催。
<br>
<br>　　卷193_35  「七夕」韦应物
<br>
<br>　　人世拘形迹，别去间山川。岂意灵仙偶，相望亦弥年。
<br>
<br>　　夕衣清露湿，晨驾秋风前。临欢定不住，当为何所牵。
<br>
<br>　　卷193_36  「九日」韦应物
<br>
<br>　　今朝把酒复惆怅，忆在杜陵田舍时。
<br>
<br>　　明年九日知何处，世难还家未有期。
<br>
<br>　　卷193_37  「秋夜」韦应物
<br>
<br>　　暗窗凉叶动，秋天寝席单。忧人半夜起，明月在林端。
<br>
<br>　　一与清景遇，每忆平生欢。如何方恻怆，披衣露更寒。
<br>
<br>　　卷193_38  「秋夜一绝」韦应物
<br>
<br>　　高阁渐凝露，凉叶稍飘闱。忆在南宫直，夜长钟漏稀。
<br>
<br>　　卷193_39  「滁城对雪」韦应物
<br>
<br>　　晨起满闱雪，忆朝阊阖时。玉座分曙早，金炉上烟迟。
<br>
<br>　　飘散云台下，凌乱桂树姿。厕迹鸳鹭末，蹈舞丰年期。
<br>
<br>　　今朝覆山郡，寂寞复何为。
<br>
<br>　　卷193_40  「雪中」韦应物
<br>
<br>　　空堂岁已晏，密室独安眠。压筱夜偏积，覆阁晓逾妍。
<br>
<br>　　连山暗古郡，惊风散一川。此时骑马出，忽省京华年。
<br>
<br>　　卷193_41  「咏春雪」韦应物
<br>
<br>　　裴回轻雪意，似惜艳阳时。不悟风花冷，翻令梅柳迟。
<br>
<br>　　卷193_42  「对春雪」韦应物
<br>
<br>　　萧屑杉松声，寂寥寒夜虑。州贫人吏稀，雪满山城曙。
<br>
<br>　　春塘看幽谷，栖禽愁未去。开闱正乱流，宁辨花枝处。
<br>
<br>　　卷193_43  「对残灯」韦应物
<br>
<br>　　独照碧窗久，欲随寒烬灭。幽人将遽眠，解带翻成结。
<br>
<br>　　卷193_44  「对芳尊」韦应物
<br>
<br>　　对芳尊，醉来百事何足论。遥见青山始一醒，
<br>
<br>　　欲著接z5还复昏。
<br>
<br>　　卷193_7  「夜对流萤作」韦应物
<br>
<br>　　月暗竹亭幽，萤光拂席流。还思故园夜，更度一年秋。
<br>
<br>　　自惬观书兴，何惭秉烛游。府中徒冉冉，明发好归休。
<br>
<br>　　卷193_8  「对新篁」韦应物
<br>
<br>　　新绿苞初解，嫩气笋犹香。含露渐舒叶，抽丛稍自长。
<br>
<br>　　清晨止亭下，独爱此幽篁。
<br>
<br>　　卷193_9  「夏花明」韦应物
<br>
<br>　　夏条绿已密，朱萼缀明鲜。炎炎日正午，灼灼火俱燃。
<br>
<br>　　翻风适自乱，照水复成妍。归视窗间字，荧煌满眼前。
<br>
<br>　　卷193_10  「对萱草」韦应物
<br>
<br>　　何人树萱草，对此郡斋幽。本是忘忧物，今夕重生忧。
<br>
<br>　　丛疏露始滴，芳馀蝶尚留。还思杜陵圃，离披风雨秋。
<br>
<br>　　卷193_11  「见紫荆花」韦应物
<br>
<br>　　杂英纷已积，含芳独暮春。还如故园树，忽忆故园人。
<br>
<br>　　卷193_12  「玩萤火」韦应物
<br>
<br>　　时节变衰草，物色近新秋。度月影才敛，绕竹光复流。
<br>
<br>　　卷193_13  「对杂花」韦应物
<br>
<br>　　朝红争景新，夕素含露翻。妍姿如有意，流芳复满园。
<br>
<br>　　单栖守远郡，永日掩重门。不与花为偶，终遣与谁言。
<br>
<br>　　卷193_14  「种药」韦应物
<br>
<br>　　好读神农书，多识药草名。持缣购山客，移莳罗众英。
<br>
<br>　　不改幽涧色，宛如此地生。汲井既蒙泽，插C亦扶倾。
<br>
<br>　　阴颖夕房敛，阳条夏花明。悦玩从兹始，日夕绕庭行。
<br>
<br>　　州民自寡讼，养闲非政成。
<br>
<br>　　卷193_15  「西涧种柳」韦应物
<br>
<br>　　宰邑乖所愿，黾勉愧昔人。聊将休暇日，种柳西涧滨。
<br>
<br>　　置锸息微倦，临流睇归云。封壤自人力，生条在阳春。
<br>
<br>　　成阴岂自取，为茂属他辰。延咏留佳赏，山水变夕曛。
<br>
<br>　　卷193_16  「种瓜」韦应物
<br>
<br>　　率性方卤莽，理生尤自疏。今年学种瓜，园圃多荒芜。
<br>
<br>　　众草同雨露，新苗独翳如。直以春窘迫，过时不得锄。
<br>
<br>　　田家笑枉费，日夕转空虚。信非吾侪事，且读古人书。
<br>
<br>　　卷193_17  「喜园中茶生」韦应物
<br>
<br>　　洁性不可污，为饮涤尘烦。此物信灵味，本自出山原。
<br>
<br>　　聊因理郡馀，率尔植荒园。喜随众草长，得与幽人言。
<br>
<br>　　卷193_18  「移海榴」韦应物
<br>
<br>　　叶有苦寒色，山中霜霰多。虽此蒙阳景，移根意如何。
<br>
<br>　　卷193_19  「郡斋移杉」韦应物
<br>
<br>　　擢干方数尺，幽姿已苍然。结根西山寺，来植郡斋前。
<br>
<br>　　新含野露气，稍静高窗眠。虽为赏心遇，岂有岩中缘。
<br>
<br>　　卷193_20  「花径」韦应物
<br>
<br>　　山花夹径幽，古L生苔涩。胡床理事馀，玉琴承露湿。
<br>
<br>　　朝与诗人赏，夜携禅客入。自是尘外踪，无令吏趋急。
<br>
<br>　　卷193_21  「慈恩寺南池秋荷咏」韦应物
<br>
<br>　　对殿含凉气，裁规覆清沼。衰红受露多，馀馥依人少。
<br>
<br>　　萧萧远尘迹，飒飒凌秋晓。节谢客来稀，回塘方独绕。
<br>
<br>　　卷193_22  「题桐叶」韦应物
<br>
<br>　　参差剪绿绮，潇洒覆琼柯。忆在沣东寺，偏书此叶多。
<br>
<br>　　卷193_23  「题石桥」韦应物
<br>
<br>　　远学临海峤，横此莓苔石。郡斋三四峰，如有灵仙迹。
<br>
<br>　　方愁暮云滑，始照寒池碧。自与幽人期，逍遥竟朝夕。
<br>
<br>　　卷193_24  「池上」韦应物
<br>
<br>　　郡中卧病久，池上一来赊。榆柳飘枯叶，风雨倒横查。
<br>
<br>　　卷193_25  「滁州西涧」韦应物
<br>
<br>　　独怜幽草涧边生，上有黄鹂深树鸣。
<br>
<br>　　春潮带雨晚来急，野渡无人舟自横。
<br>
<br>　　卷193_26  「西塞山」韦应物
<br>
<br>　　势从千里奔，直入江中断。岚横秋塞雄，地束惊流满。
<br>
<br>　　卷193_27  「山耕叟」韦应物
<br>
<br>　　萧萧垂白发，默默讵知情。独放寒林烧，多寻虎迹行。
<br>
<br>　　暮归何处宿，来此空山耕。
<br>
<br>　　卷193_28  「上方僧」韦应物
<br>
<br>　　见月出东山，上方高处禅。空林无宿火，独夜汲寒泉。
<br>
<br>　　不下蓝溪寺，今年三十年。
<br>
<br>　　卷193_29  「烟际钟」韦应物
<br>
<br>　　隐隐起何处，迢迢送落晖。苍茫随思远，萧散逐烟微。
<br>
<br>　　秋野寂云晦，望山僧独归。
<br>
<br>　　卷193_30  「始闻夏蝉」韦应物
<br>
<br>　　徂夏暑未晏，蝉鸣景已曛。一听知何处，高树但侵云。
<br>
<br>　　响悲遇衰齿，节谢属离群。还忆郊园日，独向涧中闻。
<br>
<br>　　卷193_31  「射雉」韦应物
<br>
<br>　　走马上东冈，朝日照野田。野田双雉起，翻射斗回鞭。
<br>
<br>　　虽无百发中，聊取一笑妍。羽分绣臆碎，头弛锦鞘悬。
<br>
<br>　　方将悦羁旅，非关学少年。|弓一长啸，忆在灞城阡。
<br>
<br>　　卷193_32  「夜闻独鸟啼」韦应物
<br>
<br>　　失侣度山觅，投林舍北啼。今将独夜意，偏知对影栖。
<br>
<br>　　卷193_33  「述园鹿」韦应物
<br>
<br>　　野性本难畜，玩习亦逾年。班始力直，角已苍然。
<br>
<br>　　仰首嚼园柳，俯身饮清泉。见人若闲暇，蹶起忽低骞。
<br>
<br>　　兹兽有高貌，凡类宁比肩。不得游山泽，R促诚可怜。
<br>
<br>　　卷193_34  「闻雁」韦应物
<br>
<br>　　故园眇何处，归思方悠哉。淮南秋雨夜，高斋闻雁来。
<br>
<br>　　卷193_35  「子规啼」韦应物
<br>
<br>　　高林滴露夏夜清，南山子规啼一声。
<br>
<br>　　邻家孀妇抱儿泣，我独展转何时明。
<br>
<br>　　卷193_36  「始建射侯」韦应物
<br>
<br>　　男子本悬弧，有志在四方。虎竹忝明命，熊侯始张皇。
<br>
<br>　　宾登时事毕，诸将备戎装。星飞的屡破，鼓噪武更扬。
<br>
<br>　　曾习邹鲁学，亦陪鸳鹭翔。一朝愿投笔，世难激中肠。
<br>
<br>　　卷193_37  「仙人祠」韦应物
<br>
<br>　　苍岑古仙子，清庙s华容。千载去寥廓，白云遗旧踪。
<br>
<br>　　归来灞陵上，犹见最高峰。
<br>
<br>　　卷193_38  「鹧鸪啼（一作李峤诗）」韦应物
<br>
<br>　　可怜鹧鸪飞，飞向树南枝。南枝日照暖，北枝霜露滋。
<br>
<br>　　露滋不堪栖，使我夜常啼。愿逢云中鹤，衔我向寥廓。
<br>
<br>　　愿作城上乌，一年生九雏。何不旧巢住，枝弱不得去。
<br>
<br>　　何意道苦辛，客子常畏人。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
