<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百三十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百三十一
<br>
<br>　　卷631_1  「旅泊吴门」张贲
<br>
<br>　　一舸吴江晚，堪忧病广文。鲈鱼谁与伴，鸥鸟自成群。
<br>
<br>　　反照纵横水，斜空断续云。异乡无限思，尽付酒醺醺。
<br>
<br>　　卷631_2  「贲中间有吴门旅泊之什蒙鲁望垂和更作一章以伸酬谢」张贲
<br>
<br>　　偶发陶匏响，皆蒙组绣文。清秋将落帽，子夏正离群。
<br>
<br>　　有恨书燕雁，无聊赋郢云。遍看心自醉，不是酒能醺。
<br>
<br>　　卷631_3  「酬袭美先见寄倒来韵」张贲
<br>
<br>　　寻疑天意丧斯文，故选茅峰寄白云。酒后只留沧海客，
<br>
<br>　　香前唯见紫阳君。近年已绝诗书癖，今日兼将笔砚焚。
<br>
<br>　　为有此身犹苦患，不知何者是玄c.
<br>
<br>　　卷631_4  「奉和袭美醉中即席见赠次韵」张贲
<br>
<br>　　桂枝新下月中仙，学海词锋誉蔼然。文阵已推忠信甲，
<br>
<br>　　穷波犹认孝廉船。清标称住羊车上，俗韵惭居鹤氅前。
<br>
<br>　　共许逢蒙快弓箭，再穿杨叶在明年。
<br>
<br>　　卷631_5  「奉和袭美题褚家林亭」张贲
<br>
<br>　　疏野林亭震泽西，朗吟闲步喜相携。时时风折芦花乱，
<br>
<br>　　处处霜摧稻穗低。百本败荷鱼不动，一枝寒菊蝶空迷。
<br>
<br>　　今朝偶得高阳伴，从放山翁醉似泥。
<br>
<br>　　卷631_6  「奉和袭美伤开元观顾道士」张贲
<br>
<br>　　凤麟胶尽夜如何，共叹先生剑解多。几度吊来唯白鹤，
<br>
<br>　　此时乘去必青骡。图中含景随残照，琴里流泉寄逝波。
<br>
<br>　　惆怅真灵又空返，玉书谁授紫微歌。
<br>
<br>　　卷631_7  「和鲁望白菊」张贲
<br>
<br>　　雪彩冰姿号女华，寄身多是地仙家。有时南国和霜立，
<br>
<br>　　几处东篱伴月斜。谢客琼枝空贮恨，袁郎金钿不成夸。
<br>
<br>　　自知终古清香在，更出梅妆弄晚霞。
<br>
<br>　　卷631_8  「奉和袭美先辈悼鹤」张贲
<br>
<br>　　池塘萧索掩空笼，玉树同嗟一土中。莎径罢鸣唯泣露，
<br>
<br>　　松轩休舞但悲风。丹台旧氅难重缉，紫府新书岂更通。
<br>
<br>　　云减雾消无处问，只留华发与衰翁。
<br>
<br>　　卷631_9  「偶约道流终乖文会答皮陆」张贲
<br>
<br>　　仙侣无何访蔡经，两烦韶C出彤庭。
<br>
<br>　　人间若有登楼望，应怪文星近客星。
<br>
<br>　　卷631_10  「和袭美寒夜见访」张贲
<br>
<br>　　云孤鹤独且相亲，仿效从它折角巾。
<br>
<br>　　不用吴江叹留滞，风姿俱是玉清人。
<br>
<br>　　卷631_11  「和袭美醉中先起次韵」张贲
<br>
<br>　　何事桃源路忽迷，惟留云雨怨空闺。
<br>
<br>　　仙郎共许多情调，莫遣重歌浊水泥。
<br>
<br>　　卷631_12  「和皮陆酒病偶作」张贲
<br>
<br>　　白编椰席镂冰明，应助杨青解宿酲。
<br>
<br>　　难继二贤金玉唱，可怜空作断猿声。
<br>
<br>　　卷631_13  「送浙东德师侍御罢府西归」张贲
<br>
<br>　　孤云独鸟本无依，江海重逢故旧稀。
<br>
<br>　　杨柳渐疏芦苇白，可怜斜日送君归。
<br>
<br>　　卷631_14  「以青z3饭分送袭美鲁望因成一绝」张贲
<br>
<br>　　谁屑琼瑶事青z3，旧传名品出华阳。
<br>
<br>　　应宜仙子胡麻拌，因送刘郎与阮郎。
<br>
<br>　　卷631_15  「玩金和陆鲁望」张贲
<br>
<br>　　翠羽红襟镂彩云，双飞常笑白鸥群。
<br>
<br>　　谁怜化作雕金质，从倩沉檀十里闻。
<br>
<br>　　卷631_16  「悼鹤和袭美」张贲
<br>
<br>　　渥顶鲜毛品格驯，莎庭闲暇重难群。
<br>
<br>　　无端日暮东风起，飘散春空一片云。
<br>
<br>　　卷631_17  「览皮先辈盛制，因作十韵以寄，用伸款仰」崔璐
<br>
<br>　　河岳挺灵异，星辰精气殊。在人为英杰，与国作祯符。
<br>
<br>　　襄阳得奇士，俊迈真龙驹。勇果鲁仲由，文赋蜀相如。
<br>
<br>　　浑浩江海广，葩华桃李敷。小言入无间，大言塞空虚。
<br>
<br>　　几人游赤水，夫子得玄珠。鬼神争奥秘，天地惜洪炉。
<br>
<br>　　既有曾参行，仍兼君子儒。吾知上帝意，将使居黄枢。
<br>
<br>　　好保千金体，须为万姓谟。
<br>
<br>　　卷631_18  「浙东罢府西归酬别张广文皮先辈陆秀才」李e
<br>
<br>　　岂有头风笔下痊，浪成蛮语向初筵。兰亭旧趾虽曾见，
<br>
<br>　　柯笛遗音更不传。照曜文星吴分野，留连花月晋名贤。
<br>
<br>　　相逢只恨相知晚，一曲骊歌又几年。
<br>
<br>　　卷631_19  「和皮日休悼鹤」李e
<br>
<br>　　才子襟期本上清，陆云家鹤伴闲情。犹怜反顾五六里，
<br>
<br>　　何意忽归十二城。露滴谁闻高叶坠，月沉休藉半阶明。
<br>
<br>　　人间华表堪留语，剩向秋风寄一声。
<br>
<br>　　道林曾放雪翎飞，应悔庭除闭羽衣。
<br>
<br>　　料得王恭披鹤氅，倚吟犹待月中归。
<br>
<br>　　卷631_20  「醉中袭美先月中归」李e
<br>
<br>　　休文虽即逃琼液，阿鹜还须掩玉闺。
<br>
<br>　　月落金鸡一声后，不知谁悔醉如泥。
<br>
<br>　　卷631_21  「奉酬皮先辈霜菊见赠」崔璞
<br>
<br>　　菊花开晚过秋风，闻道芳香正满丛。
<br>
<br>　　争奈病夫难强饮，应须速自召车公。
<br>
<br>　　卷631_22  「蒙恩除替将还京洛偶叙所怀因成六韵呈军事院诸公…秀才」崔璞
<br>
<br>　　两载求人瘼，三春受代归。务繁多簿籍，才短乏恩威。
<br>
<br>　　共理乖天奖，分忧值岁饥。遽蒙交郡印，安敢整朝衣。
<br>
<br>　　作牧惭为政，思乡念式微。傥容还故里，高卧掩柴扉。
<br>
<br>　　卷631_23  「和皮日休悼鹤」魏朴
<br>
<br>　　直欲裁诗问杳冥，岂教灵化亦浮生。风林月动疑留魄，
<br>
<br>　　沙岛香愁似蕴情。雪骨夜封苍藓冷，练衣寒在碧塘轻。
<br>
<br>　　人间飞去犹堪恨，况是泉台远玉京。
<br>
<br>　　经秋宋玉已悲伤，况报胎禽昨夜亡。
<br>
<br>　　霜晓起来无问处，伴僧弹指绕荷塘。
<br>
<br>　　卷631_24  「皮袭美见留小宴次韵」羊昭业
<br>
<br>　　泽国春来少遇晴，有花开日且飞觥。王戎似电休推病，
<br>
<br>　　周才醒众却惊。芳景渐浓偏属酒，暖风初畅欲调莺。
<br>
<br>　　知君不肯然官烛，争得华筵彻夜明。
<br>
<br>　　卷631_25  「送羊振文归觐桂阳」颜萱
<br>
<br>　　高挂吴帆喜动容，问安归去指湘峰。悬鱼庭内芝兰秀，
<br>
<br>　　驭鹤门前薜荔封。红旆正怜棠影茂，彩衣偏带桂香浓。
<br>
<br>　　临岐独有沾襟恋，南巷当年共化龙。
<br>
<br>　　卷631_26  「送圆载上人」颜萱
<br>
<br>　　师来一世恣经行，却泛沧波问去程。心静已能防渴鹿，
<br>
<br>　　鼙喧时为骇长鲸。禅林几结金桃重，梵室重修铁瓦轻。
<br>
<br>　　料得还乡无别利，只应先见日华生。
<br>
<br>　　卷631_27  「过张祜处士丹阳故居」颜萱
<br>
<br>　　忆昔为儿逐我兄，曾抛竹马拜先生。书斋已换当时主，
<br>
<br>　　诗壁空题故友名。岂是争权留怨敌，可怜当路尽公卿。
<br>
<br>　　柴扉草屋无人问，犹向荒田责地征。
<br>
<br>　　卷631_28  「和袭美伤顾道士」郑璧
<br>
<br>　　斜汉银澜一夜东，飘飘何处五云中。空留华表千年约，
<br>
<br>　　才毕丹炉九转功。形蜕远山孤圹月，影寒深院晓松风。
<br>
<br>　　门人不睹飞升去，犹与浮生哭恨同。
<br>
<br>　　卷631_29  「奉和陆鲁望白菊」郑璧
<br>
<br>　　白艳轻明带露痕，始知佳色重难群。终朝疑笑梁王雪，
<br>
<br>　　尽日慵飞蜀帝魂。燕雨似翻瑶渚浪，雁风疑卷玉绡纹。
<br>
<br>　　琼妃若会宽裁剪，堪作蟾宫夜舞裙。
<br>
<br>　　卷631_30  「和袭美索友人酒」郑璧
<br>
<br>　　乘兴闲来小谢家，便裁诗句乞榴花。
<br>
<br>　　邴原虽不无端醉，也爱临风从鹿车。
<br>
<br>　　卷631_31  「文燕润卿不至」郑璧
<br>
<br>　　已知羽驾朝金阙，不用烧兰望玉京。
<br>
<br>　　应是易迁明月好，玉皇留看舞双成。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
