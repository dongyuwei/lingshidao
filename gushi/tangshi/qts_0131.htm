<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百三十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百三十一
<br>
<br>　　卷131_1  「古意二首」祖咏
<br>
<br>　　夫差日淫放，举国求妃嫔。自谓得王宠，代间无美人。
<br>
<br>　　碧罗象天阁，坐辇乘芳春。宫女数千骑，常游江水滨。
<br>
<br>　　年深玉颜老，时薄花妆新。拭泪下金殿，娇多不顾身。
<br>
<br>　　生前妒歌舞，死后同灰尘。冢墓令人哀，哀于铜雀台。
<br>
<br>　　楚王竟何去，独自留巫山。偏使世人见，迢迢江汉间。
<br>
<br>　　驻舟春G里，誓愿拜灵颜。梦寐睹神女，金沙鸣环。
<br>
<br>　　闲艳绝世姿，令人气力微。含笑默不语，化作朝云飞。
<br>
<br>　　卷131_2  「渡淮河寄平一」祖咏
<br>
<br>　　天色混波涛，岸阴匝村墅。微微汉祖庙，隐隐江陵渚。
<br>
<br>　　云树森已重，时明郁相拒。
<br>
<br>　　卷131_3  「归汝坟山庄留别卢象」祖咏
<br>
<br>　　淹留岁将晏，久废南山期。旧业不见弃，还山从此辞。
<br>
<br>　　沤麻入南涧，刈麦向东。对酒鸡黍熟，闭门风雪时。
<br>
<br>　　非君一延首，谁慰遥相思。
<br>
<br>　　卷131_4  「夕次圃田店」祖咏
<br>
<br>　　前路入郑郊，尚经百馀里。马烦时欲歇，客归程未已。
<br>
<br>　　落日桑柘阴，遥村烟火起。西还不遑宿，中夜渡泾水。
<br>
<br>　　卷131_5  「田家即事」祖咏
<br>
<br>　　旧居东皋上，左右俯荒村。樵路前傍岭，田家遥对门。
<br>
<br>　　欢娱始披拂，惬意在郊原。馀霁荡川雾，新秋仍昼昏。
<br>
<br>　　攀条憩林麓，引水开泉源。稼穑岂云倦，桑麻今正繁。
<br>
<br>　　方求静者赏，偶与潜夫论。鸡黍何必具，吾心知道尊。
<br>
<br>　　卷131_6  「扈从御宿池」祖咏
<br>
<br>　　君王既巡狩，辇道入秦京。远树低枪垒，孤峰入幔城。
<br>
<br>　　寒疏清禁漏，夜警羽林兵。谁念迷方客，长怀魏阙情。
<br>
<br>　　卷131_7  「赠苗发员外（一作李端诗）」祖咏
<br>
<br>　　宿雨朝来歇，空山天气清。盘云双鹤下，隔水一蝉鸣。
<br>
<br>　　古道黄花落，平芜赤烧生。茂陵虽有病，犹得伴君行。
<br>
<br>　　卷131_8  「答王维留宿」祖咏
<br>
<br>　　四年不相见，相见复何为。握手言未毕，却令伤别离。
<br>
<br>　　升堂还驻马，酌醴便呼儿。语嘿自相对，安用傍人知。
<br>
<br>　　卷131_9  「长乐驿留别卢象裴总」祖咏
<br>
<br>　　朝来已握手，宿别更伤心。灞水行人渡，商山驿路深。
<br>
<br>　　故情君且足，谪宦我难任。直道皆如此，谁能泪满襟。
<br>
<br>　　卷131_10  「送刘高邮使入都」祖咏
<br>
<br>　　常闻积归思，昨夜又兼秋。乡路京华远，王程江水流。
<br>
<br>　　吴歌喧两岸，楚客醉孤舟。渐觉潮初上，凄然多暮愁。
<br>
<br>　　卷131_11  「宴吴王宅」祖咏
<br>
<br>　　吴王承国宠，列第禁城东。连夜征词客，当春试舞童。
<br>
<br>　　砌分池水岸，窗度竹林风。更待西园月，金尊乐未终。
<br>
<br>　　卷131_12  「观华岳」祖咏
<br>
<br>　　西入秦关口，南瞻驿路连。彩云生阙下，松树到祠边。
<br>
<br>　　作镇当官道，雄都俯大川。莲峰径上处，仿佛有神仙。
<br>
<br>　　卷131_13  「泗上冯使君南楼作」祖咏
<br>
<br>　　井邑连淮泗，南楼向晚过。望滩沙鹭起，寻岸浴童歌。
<br>
<br>　　近海云偏出，兼秋雨更多。明晨拟回棹，乡思恨风波。
<br>
<br>　　卷131_14  「苏氏别业」祖咏
<br>
<br>　　别业居幽处，到来生隐心。南山当户牖，沣水映园林。
<br>
<br>　　屋覆经冬雪，庭昏未夕阴。寥寥人境外，闲坐听春禽。
<br>
<br>　　卷131_15  「汝坟别业」祖咏
<br>
<br>　　失路农为业，移家到汝坟。独愁常废卷，多病久离群。
<br>
<br>　　鸟雀垂窗柳，虹霓出涧云。山中无外事，樵唱有时闻。
<br>
<br>　　卷131_16  「陆浑水亭」祖咏
<br>
<br>　　昼眺伊川曲，岩间霁色明。浅沙平有路，流水漫无声。
<br>
<br>　　浴鸟沿波聚，潜鱼触钓惊。更怜春岸绿，幽意满前楹。
<br>
<br>　　卷131_17  「过郑曲」祖咏
<br>
<br>　　路向荣川谷，晴来望尽通。细烟生水上，圆月在舟中。
<br>
<br>　　岸势迷行客，秋声乱草虫。旅怀劳自慰，淅淅有凉风。
<br>
<br>　　卷131_18  「宿陈留李少府揆厅」祖咏
<br>
<br>　　相知有叔卿，讼简夜弥清。旅泊倦愁卧，堂空闻曙更。
<br>
<br>　　风帘摇烛影，秋雨带虫声。归思那堪说，悠悠限洛城。
<br>
<br>　　卷131_19  「题韩少府水亭」祖咏
<br>
<br>　　梅福幽栖处，佳期不忘还。鸟吟当户竹，花绕傍池山。
<br>
<br>　　水气侵阶冷，松阴覆座闲。宁知武陵趣，宛在市朝间。
<br>
<br>　　卷131_20  「题远公经台」祖咏
<br>
<br>　　兰若无人到，真僧出复稀。苔侵行道席，云湿坐禅衣。
<br>
<br>　　涧鼠缘香案，山蝉噪竹扉。世间长不见，宁止暂忘归。
<br>
<br>　　卷131_21  「中峰居喜见苗发（一作李端诗）」祖咏
<br>
<br>　　自得中峰住，深林亦闭关。经秋无客到，入夜有僧还。
<br>
<br>　　暗涧泉声小，荒冈树影闲。高窗不可望，星月满空山。
<br>
<br>　　卷131_22  「江南旅情」祖咏
<br>
<br>　　楚山不可极，归路但萧条。海色晴看雨，江声夜听潮。
<br>
<br>　　剑留南斗近，书寄北风遥。为报空潭橘，无媒寄洛桥。
<br>
<br>　　卷131_23  「泊扬子津」祖咏
<br>
<br>　　才入维扬郡，乡关此路遥。林藏初过雨，风退欲归潮。
<br>
<br>　　江火明沙岸，云帆碍浦桥。客衣今日薄，寒气近来饶。
<br>
<br>　　卷131_24  「晚泊金陵水亭」祖咏
<br>
<br>　　江亭当废国，秋景倍萧骚。夕照明残垒，寒潮涨古濠。
<br>
<br>　　就田看鹤大，隔水见僧高。无限前朝事，醒吟易觉劳。
<br>
<br>　　卷131_25  「七夕」祖咏
<br>
<br>　　闺女求天女，更阑意未阑。玉庭开粉席，罗袖捧金盘。
<br>
<br>　　向月穿针易，临风整线难。不知谁得巧，明旦试相看。
<br>
<br>　　卷131_26  「望蓟门」祖咏
<br>
<br>　　燕台一望客心惊，箫鼓喧喧汉将营。万里寒光生积雪，
<br>
<br>　　三边曙色动危旌。沙场烽火连胡月，海畔云山拥蓟城。
<br>
<br>　　少小虽非投笔吏，论功还欲请长缨。
<br>
<br>　　卷131_27  「家园夜坐寄郭微」祖咏
<br>
<br>　　前阶微雨歇，开户散窥林。月出夜方浅，水凉池更深。
<br>
<br>　　馀风生竹树，清露薄衣襟。遇物遂遥叹，怀人滋远心。
<br>
<br>　　依稀成梦想，影响绝徽音。谁念穷居者，明时嗟陆沉。
<br>
<br>　　卷131_28  「酬汴州李别驾赠」祖咏
<br>
<br>　　秋风多客思，行旅厌艰辛。自洛非才子，游梁得主人。
<br>
<br>　　文章参末议，荣贱岂同伦。叹逝逢三演，怀贤忆四真。
<br>
<br>　　情因恩旧好，契托死生亲。所愧能投赠，清言益润身。
<br>
<br>　　卷131_29  「清明宴司勋刘郎中别业」祖咏
<br>
<br>　　田家复近臣，行乐不违亲。霁日园林好，清明烟火新。
<br>
<br>　　以文长会友，唯德自成邻。池照窗阴晚，杯香药味春。
<br>
<br>　　檐前花覆地，竹外鸟窥人。何必桃源里，深居作隐沦。
<br>
<br>　　卷131_30  「汝坟秋同仙州王长史翰闻百舌鸟」祖咏
<br>
<br>　　秋天闻好鸟，惊起出帘帷。却念殊方月，能鸣巳后时。
<br>
<br>　　迁乔诚可早，出谷此何迟。顾影惭无对，怀群空所思。
<br>
<br>　　凄凉岁欲晚，萧索燕将辞。留听未终曲，弥令心独悲。
<br>
<br>　　高飞凭力致，巧啭任天姿。返覆知而静，间关断若遗。
<br>
<br>　　花繁上林路，霜落汝川湄。且长凌风翮，乘春自有期。
<br>
<br>　　卷131_31  「送丘为下第」祖咏
<br>
<br>　　沧江一身客，献赋空十年。明主岂能好，今人谁举贤。
<br>
<br>　　国门税征驾，旅食谋归旋。日媚春水，绿O香客船。
<br>
<br>　　无媒既不达，予亦思归田。
<br>
<br>　　卷131_32  「赠苗发员外」祖咏
<br>
<br>　　朱户敞高扉，青槐碍落晖。八龙乘庆重，三虎递朝归。
<br>
<br>　　坐竹人声绝，横琴鸟语稀。花惭潘岳貌，年称老莱衣。
<br>
<br>　　叶暗朱樱熟，丝长粉蝶飞。应怜鲁儒贱，空与故山违。
<br>
<br>　　卷131_33  「寄王长史」祖咏
<br>
<br>　　汝颍俱宿好，往来托层峦。终日何寂寞，绕篱生蕙兰。
<br>
<br>　　卷131_34  「别怨」祖咏
<br>
<br>　　送别到中流，秋船倚渡头。相看尚不远，未可即回舟。
<br>
<br>　　卷131_35  「终南望馀雪」祖咏
<br>
<br>　　终南阴岭秀，积雪浮云端。林表明霁色，城中增暮寒。
<br>
<br>　　卷131_36  「句」祖咏
<br>
<br>　　不知叠嶂夜来雨，清晓石楠花乱流。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
