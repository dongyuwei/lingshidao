<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百二十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百二十五
<br>
<br>　　卷825_1  「山居」可止
<br>
<br>　　雪消春力展，花漫洞门垂。果长纤枝曲，岩崩直道移。
<br>
<br>　　重猿围浅井，斗鼠下疏篱。寒食微灯在，高风势彻陂。
<br>
<br>　　卷825_2  「赠樊川长老（一作清尚诗）」可止
<br>
<br>　　瘦颜颧骨见，满面雪毫垂。坐石鸟疑死，出门人谓痴。
<br>
<br>　　照身潭入楚，浸影桧生隋。太白曾经夏，清风凉四肢。
<br>
<br>　　卷825_3  「寄积麦山会如长老」可止
<br>
<br>　　默然如大道，尘世不相关。青桧行时静，白云禅处闲。
<br>
<br>　　贫高一生行，病长十年颜。夏满期游寺，寻山又下山。
<br>
<br>　　卷825_4  「送僧」可止
<br>
<br>　　四海无拘系，行心兴自浓。百年三事衲，万里一枝筇。
<br>
<br>　　夜减当晴影，春消过雪踪。白云深处去，知宿在何峰。
<br>
<br>　　卷825_5  「哭贾岛」可止
<br>
<br>　　燕生松雪地，蜀死葬山根。诗僻降今古，官卑误子孙。
<br>
<br>　　冢栏寒月色，人哭苦吟魂。墓雨滴碑字，年年添藓痕。
<br>
<br>　　卷825_6  「雪十二韵」可止
<br>
<br>　　落处咸过尺，然物象凄。瑞凝金殿上，寒甚玉关西。
<br>
<br>　　润比江河普，明将日月齐。凌云花顶腻，锁径竹梢低。
<br>
<br>　　出谷樵童怯，归林野鸟迷。煮茶融破练，磨墨染成p.
<br>
<br>　　陷兔埋平泽，和鱼冻合溪。入楼消酒力，当槛写诗题。
<br>
<br>　　道路依凭马，朝昏委托鸡。洞深猿作族，松亚鹤移栖。
<br>
<br>　　及夏清岩穴，经春溜石梯。丰年兼泰国，天道育黔黎。
<br>
<br>　　卷825_7  「精舍遇雨」可止
<br>
<br>　　空门寂寂淡吾身，溪雨微微洗客尘。
<br>
<br>　　卧向白云情未尽，任他黄鸟醉芳春。
<br>
<br>　　卷825_8  「小雪」可止
<br>
<br>　　落雪临风不厌看，更多还恐蔽林峦。
<br>
<br>　　愁人正在书窗下，一片飞来一片寒。
<br>
<br>　　卷825_9  「送婆罗门僧」可止
<br>
<br>　　雪岭金河独向东，吴山楚泽意无穷。
<br>
<br>　　如今白首乡心尽，万里归程在梦中。
<br>
<br>　　卷825_10  「句」可止
<br>
<br>　　不知谁会喃喃语，必向王前报太平。（中山节度王处直座
<br>
<br>　　咏白鹊，时诸侯兼并，王欲继好息民，故云。《高僧传》）
<br>
<br>　　卷825_11  「寒食日」云表
<br>
<br>　　寒食悲看郭外春，野田无处不伤神。
<br>
<br>　　平原累累添新冢，半是去年来哭人。
<br>
<br>　　卷825_12  「自遣」归仁
<br>
<br>　　日日为诗苦，谁论春与秋。一联如得意，万事总忘忧。
<br>
<br>　　雨堕花临砌，风吹竹近楼。不吟头也白，任白此生头。
<br>
<br>　　卷825_13  「酬沈先辈卷」归仁
<br>
<br>　　一百八十首，清泠韵可敲。任从人不爱，终是我难抛。
<br>
<br>　　桂魄吟来满，蒲团坐得凹。先生声价在，寰宇几人抄。
<br>
<br>　　卷825_14  「题贾岛吟诗台」归仁
<br>
<br>　　此台如可废，此恨有谁平。纵使迷青草，终难没旧名。
<br>
<br>　　天悲朝雨色，岳哭夜猿声。不是心偏苦，应关自古情。
<br>
<br>　　卷825_15  「悼罗隐」归仁
<br>
<br>　　一著谗书未快心，几抽胸臆纵狂吟。管中窥豹我犹在，
<br>
<br>　　海上钓鳌君也沈。岁月尽能消愤懑，寰区那更有知音。
<br>
<br>　　长安冠盖皆涂地，仍喜先生葬碧岑。
<br>
<br>　　卷825_16  「题楚庙」归仁
<br>
<br>　　羞容难更返江东，谁问从来百战功。天地有心归道德，
<br>
<br>　　山河无力为英雄。芦花尚认霜戈白，海日犹思火阵红。
<br>
<br>　　也是男儿成败事，不须惆怅对西风。
<br>
<br>　　卷825_17  「牡丹」归仁
<br>
<br>　　三春堪惜牡丹奇，半倚朱栏欲绽时。天下更无花胜此，
<br>
<br>　　人间偏得贵相宜。偷香黑蚁斜穿叶，觑蕊黄蜂倒挂枝。
<br>
<br>　　除却解禅心不动，算应狂杀五陵儿。
<br>
<br>　　卷825_18  「旧国里」卿云
<br>
<br>　　旧居梨岭下，风景近炎方。地暖生春早，家贫觉岁长。
<br>
<br>　　石房云过湿，杉径雨馀香。日夕竟无事，诗书聊自强。
<br>
<br>　　卷825_19  「秋日江居闲咏」卿云
<br>
<br>　　寄居江岛边，闲咏见秋残。草白牛羊瘦，风高猿鸟寒。
<br>
<br>　　检方医故疾，挑荠备中餐。时复停书卷，I莎种木兰。
<br>
<br>　　卷825_20  「长安言怀寄沈彬侍郎」卿云
<br>
<br>　　故园梨岭下，归路接天涯。生作长安草，胜为边地花。
<br>
<br>　　雁南飞不到，书北寄来赊。堪羡神仙客，青云早致家。
<br>
<br>　　卷825_21  「送人游塞」卿云
<br>
<br>　　去去玉关路，省君曾未行。塞深多伏寇，时静亦屯兵。
<br>
<br>　　雪每先秋降，花尝近夏生。闲陪射雕将，应到受降城。
<br>
<br>　　卷825_22  「逢老人」隐峦
<br>
<br>　　路逢一老翁，两鬓白如雪。一里二里行，四回五回歇。
<br>
<br>　　卷825_23  「牧童」隐峦
<br>
<br>　　牧童见人俱不识，尽着芒鞋戴箬笠。朝阳未出众山晴，
<br>
<br>　　露滴蓑衣犹半湿。二月三月时，平原草初绿。
<br>
<br>　　三个五个骑羸牛，前村后村来放牧。笛声才一举，
<br>
<br>　　众稚齐歌舞。看看白日向西斜，各自骑牛又归去。
<br>
<br>　　卷825_24  「蜀中送人游庐山」隐峦
<br>
<br>　　居游正值芳春月，蜀道千山皆秀发。溪边十里五里花，
<br>
<br>　　云外三峰两峰雪。君上匡山我旧居，松萝抛掷十年馀。
<br>
<br>　　君行试到山前问，山鸟只今相忆无。
<br>
<br>　　卷825_25  「琴」隐峦
<br>
<br>　　七条丝上寄深意，涧水松风生十指。
<br>
<br>　　自乃知音犹尚稀，欲教更入何人耳。
<br>
<br>　　卷825_26  「浮桥」隐峦
<br>
<br>　　横压惊波防没溺，当初元创是军机。
<br>
<br>　　行人到此全无滞，一片江云踏欲飞。
<br>
<br>　　卷825_27  「宿九华化成寺庄」泠然
<br>
<br>　　佛寺孤庄千嶂间，我来诗境强相关。岩边树动猿下涧，
<br>
<br>　　云里锡鸣僧上山。松月影寒生碧落，石泉声乱喷潺。
<br>
<br>　　明朝更蹑层霄去，誓共烟霞到老闲。
<br>
<br>　　卷825_28  「乞荆浩画」大愚
<br>
<br>　　六幅故牢健，知君恣笔踪。不求千涧水，止要两株松。
<br>
<br>　　树下留盘石，天边纵远峰。近岩幽湿处，惟藉墨烟浓。
<br>
<br>　　卷825_29  「上归州刺史代通状二首」怀F
<br>
<br>　　家在闽山西复西，其中岁岁有莺啼。
<br>
<br>　　如今不在莺啼处，莺在旧时啼处啼。
<br>
<br>　　家在闽山东复东，其中岁岁有花红。
<br>
<br>　　而今不在花红处，花在旧时红处红。
<br>
<br>　　卷825_30  「辞郡守李公恩命」恒超
<br>
<br>　　虚著褐衣老，浮杯道不成。誓传经论死，不染利名生。
<br>
<br>　　厌树遮山色，怜窗向月明。他时随范蠡，一棹五湖清。
<br>
<br>　　卷825_31  「题广爱寺楞伽山」净显
<br>
<br>　　灵异不能栖鸟雀，幽奇终不着猿猱。为经巢贼应无损，
<br>
<br>　　纵使秦驱也谩劳。珍重昔贤留像迹，陵迁谷变自坚牢。
<br>
<br>　　（失二句）。
<br>
<br>　　卷825_32  「闻诵《法华经》歌」修雅
<br>
<br>　　山色沈沈，松烟幂幂。空林之下，盘陀之石。石上有僧，
<br>
<br>　　结跏横膝。诵白莲经，从旦至夕。左之右之，虎迹狼迹。
<br>
<br>　　十片五片，异花狼藉。偶然相见，未深相识。知是古之人，
<br>
<br>　　今之人，是昙彦，是昙翼？我闻此经有深旨，
<br>
<br>　　觉帝称之有妙义。合目冥心子细听，醍醐滴入焦肠里。
<br>
<br>　　佛之意兮祖之髓，我之心兮经之旨。可怜弹指及举手，
<br>
<br>　　不达目前今正是。大矣哉，甚奇特，空王要使群生得。
<br>
<br>　　光辉一万八千土，土土皆作黄金色。四生六道一光中，
<br>
<br>　　狂夫犹自问弥勒，我亦当年学空寂，一得无心便休息。
<br>
<br>　　今日亲闻诵此经，始觉驴乘匪端的。我亦当年不出户，
<br>
<br>　　不欲红尘沾步武。今日亲闻诵此经，始觉行行皆宝所。
<br>
<br>　　我亦当年爱吟咏，将谓冥搜乱神定。今日亲闻诵此经，
<br>
<br>　　何妨笔砚资真性。我亦当年狎儿戏，将谓光阴半虚弃。
<br>
<br>　　今日亲闻诵此经，始觉聚沙非小事。我昔曾游山与水，
<br>
<br>　　将谓他山非故里。今日亲闻诵此经，始觉山河无寸地。
<br>
<br>　　我昔心猿未调伏，常将金锁虚拘束。今日亲闻诵此经，
<br>
<br>　　始觉无物为拳。师诵此经经一字，字字烂嚼醍醐味。
<br>
<br>　　醍醐之味珍且美，不在唇，不在齿，只在劳生方寸里。
<br>
<br>　　师诵此经经一句，句句白牛亲动步。白牛之步疾如风，
<br>
<br>　　不在西，不在东，只在浮生日用中。日用不知一何苦，
<br>
<br>　　酒之肠，饭之腑，长者扬声唤不回。何异聋，何异瞽，
<br>
<br>　　世人之耳非不聪，耳聪特向经中聋。世人之目非不明，
<br>
<br>　　目明特向经中盲。合聪不聪，合明不明，辘轳上下，
<br>
<br>　　浪死虚生。世人纵识师之音，谁人能识师之心。
<br>
<br>　　世人纵识师之形，谁人能识师之名。师名医王行佛令，
<br>
<br>　　来与众生治心病。能使迷者醒，狂者定，垢者净，邪者正，
<br>
<br>　　凡者圣。如是则非但天恭敬，人恭敬，亦合龙赞咏，
<br>
<br>　　鬼赞咏，佛赞咏。岂得背觉合尘之徒，不稽首而归命。
<br>
<br>　　卷825_33  「歌」元寂
<br>
<br>　　酒秃酒秃，何荣何辱。但见衣冠成古丘，不见江河变陵谷。
<br>
<br>　　卷825_34  「怀庐山旧隐」若虚
<br>
<br>　　九叠嵯峨倚着天，悔随寒瀑下岩烟。深秋猿鸟来心上，
<br>
<br>　　夜静松杉到眼前。书架想遭苔藓裹，石窗应被薜萝缠。
<br>
<br>　　一枝筇竹游江北，不见炉峰二十年。
<br>
<br>　　卷825_35  「乐仙观」若虚
<br>
<br>　　乐氏骑龙上碧天，东吴遗宅尚依然。悟来大道无多事，
<br>
<br>　　真后丹元不值钱。老树夜风虫咬叶，古垣春雨藓生砖。
<br>
<br>　　松倾鹤死桑田变，华表归乡未有年。
<br>
<br>　　卷825_36  「古镜」若虚
<br>
<br>　　轩后红炉独铸成，藓痕磨落月轮呈。万般物象皆能鉴，
<br>
<br>　　一个人心不可明。匣内乍开鸾凤活，台前高挂鬼神惊。
<br>
<br>　　百年肝胆堪将比，只怕看频素发生。
<br>
<br>　　卷825_37  「睹木平和尚」文益
<br>
<br>　　木平山里人，貌古年复少。相看陌路同，论心秋月皎。
<br>
<br>　　怀衲线非蚕，助歌声有鸟。城阙今日来，一讴曾已晓。
<br>
<br>　　卷825_38  「鹭鸶」无则
<br>
<br>　　白O红蓼碧江涯，日暖双双立睡时。
<br>
<br>　　愿揭金笼放归去，却随沙鹤斗轻丝。
<br>
<br>　　卷825_39  「百舌鸟二首」无则
<br>
<br>　　千愁万恨过花时，似向春风怨别离。
<br>
<br>　　若使众禽俱解语，一生怀抱有谁知。
<br>
<br>　　长截邻鸡叫五更，数般名字百般声。
<br>
<br>　　饶伊摇舌先知晓，也待青天明即鸣。
<br>
<br>　　卷825_40  「赏牡丹应教」谦光
<br>
<br>　　拥衲对芳丛，由来事不同。鬓从今日白，花似去年红。
<br>
<br>　　艳异随朝露，馨香逐晓风。何须对零落，然后始知空。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
