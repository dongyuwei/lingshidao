<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百六十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百六十三
<br>
<br>　　卷263_1  「酬耿拾遗题赠」严维
<br>
<br>　　掩扉常自静，驿吏忽传呼。水巷惊驯鸟，藜床起病躯。
<br>
<br>　　顾身悲欲老，戒子力为儒。明日公西去，烟霞复作徒。
<br>
<br>　　卷263_2  「酬王侍御西陵渡见寄」严维
<br>
<br>　　前年万里别，昨日一封书。郢曲西陵渡，秦官使者车。
<br>
<br>　　柳塘薰昼日，花水溢春渠。若不嫌鸡黍，先令扫弊庐。
<br>
<br>　　卷263_3  「酬刘员外见寄」严维
<br>
<br>　　苏耽佐郡时，近出白云司。药补清羸疾，窗吟绝妙词。
<br>
<br>　　柳塘春水慢，花坞夕阳迟。欲识怀君意，明朝访楫师。
<br>
<br>　　卷263_4  「同韩员外宿云门寺」严维
<br>
<br>　　小岭路难近，仙郎此夕过。潭空观月定，涧静见云多。
<br>
<br>　　竹翠烟深锁，松声雨点和。万缘俱不有，对境自垂萝。
<br>
<br>　　卷263_5  「酬诸公宿镜水宅」严维
<br>
<br>　　幸免低头向府中，贵将藜藿与君同。阳雁叫霜来枕上，
<br>
<br>　　寒山映月在湖中。诗书何德名夫子，草木推年长数公。
<br>
<br>　　闻道汉家偏尚少，此身那此访芝翁。
<br>
<br>　　卷263_6  「送薛尚书入蜀」严维
<br>
<br>　　卑情不敢论，拜首入辕门。列郡诸侯长，登朝八座尊。
<br>
<br>　　凝笳临水发，行旆向风翻。几许遗黎泣，同怀父母恩。
<br>
<br>　　卷263_7  「送李秘书往儋州」严维
<br>
<br>　　魑魅曾为伍，蓬莱近拜郎。臣心瞻北阙，家事在南荒。
<br>
<br>　　莎草山城小，毛洲海驿长。玄成知必大，宁是泛沧浪。
<br>
<br>　　卷263_8  「送人入金华（一作赠别东阳客）」严维
<br>
<br>　　明月双溪水，清风八咏楼。昔年为客处，今日送君游。
<br>
<br>　　卷263_9  「送崔峒使往睦州兼寄薛司户」严维
<br>
<br>　　如今相府用英髦，独往南州肯告劳，冰水近开渔浦出，
<br>
<br>　　雪云初卷定山高，木奴花映桐庐县，青雀舟随白露涛。
<br>
<br>　　使者应须访廉吏，府中惟有范功曹。
<br>
<br>　　卷263_10  「送房元直赴北京」严维
<br>
<br>　　犹道楼兰十万师，书生匹马去何之。临岐未断归家目，
<br>
<br>　　望月空吟出塞诗。常欲激昂论上策，不应憔悴老明时。
<br>
<br>　　遥知到日逢寒食，彩笔长裾会晋祠。
<br>
<br>　　卷263_11  「荆溪馆呈丘义兴」严维
<br>
<br>　　失路荆溪上，依人忽暝投。长桥今夜月，阳羡古时州。
<br>
<br>　　野烧明山郭，寒更出县楼。先生能馆我，无事五湖游。
<br>
<br>　　卷263_12  「一公新泉（一作题灵一上人院新泉）」严维
<br>
<br>　　山下新泉出，泠泠北去源。落池才有响，喷石未成痕。
<br>
<br>　　独映孤松色，殊分众鸟喧。唯当清夜月，观此启禅门。
<br>
<br>　　卷263_13  「奉试水精环」严维
<br>
<br>　　王室符长庆，环中得水精。任圆循不极，见素质仍贞。
<br>
<br>　　信是天然瑞，非因朴斫成。无瑕胜玉美，至洁过冰清。
<br>
<br>　　未肯齐珉价，宁同杂佩声。能衔任黄雀，亦欲应时明。
<br>
<br>　　卷263_14  「自云阳归晚泊陆澧宅」严维
<br>
<br>　　天阴行易晚，前路故人居。孤棹所思久，寒林相见初。
<br>
<br>　　闲灯忘夜永，清漏任更疏。明发还须去，离家几岁除。
<br>
<br>　　卷263_15  「九日陪崔郎中北山宴」严维
<br>
<br>　　上客南台至，重阳此会文。菊芳寒露洗，杯翠夕阳曛。
<br>
<br>　　务简人同醉，溪闲鸟自群。府中官最小，唯有孟参军。
<br>
<br>　　卷263_16  「留别邹绍刘长卿」严维
<br>
<br>　　中年从一尉，自笑此身非。道在甘微禄，时难耻息机。
<br>
<br>　　晨趋本郡府，昼掩故山扉。待见干戈毕，何妨更采薇。
<br>
<br>　　卷263_17  「书情献相公」严维
<br>
<br>　　年来白发欲星星，误却生涯是一经。魏阙望中何日见，
<br>
<br>　　商歌奏罢复谁听。孤根独弃惭山木，弱质无成状水萍。
<br>
<br>　　今日更须询哲匠，不应休去老岩扃。
<br>
<br>　　卷263_18  「赠送朱放」严维
<br>
<br>　　昔年居汉水，日醉习家池。道胜迹常在，名高身不知。
<br>
<br>　　欲依天目住，新自始宁移。生事曾无长，惟将白接z5.
<br>
<br>　　卷263_45  「剡中赠张卿侍御」严维
<br>
<br>　　辟疆年正少，公子贵初还。早列月卿位，新参柱史班。
<br>
<br>　　千夫驰驿道，驷马入家山。深巷乌衣盛，高门画戟闲。
<br>
<br>　　逶迤天乐下，照耀剡溪间。自贱游章句，空为衰草颜。
<br>
<br>　　卷263_46  「赠万经」严维
<br>
<br>　　万公长慢世，昨日又隳官。纵酒真彭泽，论诗得建安。
<br>
<br>　　家山伯禹穴，别墅小长干。辄有时人至，窗前白眼看。
<br>
<br>　　卷263_47  「书情上李苏州」严维
<br>
<br>　　东土苗人尚有残，皇皇亚相出朝端。手持国宪群僚畏，
<br>
<br>　　口喻天慈百姓安。礼数自怜今日绝，风流空计往年欢。
<br>
<br>　　误著青袍将十载，忍令渔浦却垂竿。
<br>
<br>　　卷263_48  「馀姚祗役奉简鲍参军」严维
<br>
<br>　　童年献赋在皇州，方寸思量君与侯。万事无成新白首，
<br>
<br>　　两春虚掷对沧流。歌诗盛赋文星动，箫管新亭晦日游。
<br>
<br>　　知己欲依何水部，乡人今正贱东丘。
<br>
<br>　　卷263_49  「奉和独孤中丞游云门寺」严维
<br>
<br>　　绝壑开花界，耶溪极上源。光辉三独坐，登陟五云门。
<br>
<br>　　深木鸣驺驭，晴山曜武贲。乱泉观坐卧，疏磬发朝昏。
<br>
<br>　　苍翠新秋色，莓苔积雨痕。上方看度鸟，后夜听吟猿。
<br>
<br>　　异迹焚香对，新诗酌茗论。归来还抚俗，诸老莫攀辕。
<br>
<br>　　卷263_50  「奉和皇甫大夫夏日游花严寺（时大夫昆季同行）」严维
<br>
<br>　　初第华严会，王家少长行。到宫龙节驻，礼塔雁行成。
<br>
<br>　　莲界千峰静，梅天一雨清。禅庭未可恋，圣主寄苍生。
<br>
<br>　　卷263_51  「宿法华寺」严维
<br>
<br>　　一夕雨沉沉，哀猿万木阴。天龙来护法，长老密看心。
<br>
<br>　　鱼梵空山静，纱灯古殿深。无生久已学，白发浪相侵。
<br>
<br>　　卷263_52  「题茅山李尊师所居（一作秦系诗）」严维
<br>
<br>　　天师百岁少如童，不到山中更不逢。洗药每临新瀑水，
<br>
<br>　　步虚时绕最高峰。篱根五月留残雪，座右千年荫古松。
<br>
<br>　　此去人寰知近远，回看路隔一重重。
<br>
<br>　　卷263_53  「送薛居士和州读书」严维
<br>
<br>　　孤云独鹤共悠悠，万卷经书一叶舟，楚地巢城民舍少，
<br>
<br>　　烟村社树鹭湖秋。蒿莱织妾晨炊黍，隅落耕童夕放牛。
<br>
<br>　　年少不应辞苦节，诸生若遇亦封侯。
<br>
<br>　　卷263_54  「送李端（一作卢纶诗）」严维
<br>
<br>　　故关衰草遍，离别正堪悲。路出寒云外，人归暮雪时。
<br>
<br>　　少孤为客早，多难识君迟。掩泣空相向，风尘何所期。
<br>
<br>　　卷263_55  「宿天竺寺」严维
<br>
<br>　　方外主人名道林，怕将水月净身心。
<br>
<br>　　居然对我说无我，寂历山深将夜深。
<br>
<br>　　卷263_56  「丹阳送韦参军」严维
<br>
<br>　　丹阳郭里送行舟，一别心知两地秋。
<br>
<br>　　日晚江南望江北，寒鸦飞尽水悠悠。
<br>
<br>　　卷263_57  「入唐溪」严维
<br>
<br>　　啸终万籁起，吹去当溪云。环屿或明昧，远峰尚氛氲。
<br>
<br>　　雨新翠叶发，夜早玄象分。金涧流不尽，入山深更闻。
<br>
<br>　　卷263_58  「送桃岩成上人归本寺」严维
<br>
<br>　　长老归缘起，桃花忆旧岩。清晨云抱石，深夜月笼杉。
<br>
<br>　　道具门人捧，斋粮谷鸟衔。馀生愿依止，文字欲三缄。
<br>
<br>　　卷263_59  「酬普选二上人期相会见寄」严维
<br>
<br>　　本意宿东林，因听子贱琴。遥知大小朗，已断去来心。
<br>
<br>　　夜静溪声近，庭寒月色深。宁知尘外意，定后便成吟。
<br>
<br>　　卷263_60  「相里使君宅听澄上人吹小管」严维
<br>
<br>　　秦僧吹竹闭秋城，早在梨园称主情。
<br>
<br>　　今夕襄阳山太守，座中流泪听商声。
<br>
<br>　　卷263_61  「赠别至弘上人」严维
<br>
<br>　　最称弘偃少，早岁草茅居。年老从僧律，生知解佛书。
<br>
<br>　　衲衣求坏帛，野饭拾春蔬。章句无求断，时中学有馀。
<br>
<br>　　卷263_62  「奉和刘祭酒伤白马（此马敕赐宁王，转赠祭酒）」严维
<br>
<br>　　沛艾如龙马，来从上苑中。棣华恩见赐，伯舅礼仍崇。
<br>
<br>　　镜点黄金眼，花开白雪i.性柔君子德，足逸大王风。
<br>
<br>　　色照鸣珂静，声连喷玉雄。食场恩未尽，过隙命旋终。
<br>
<br>　　练影依云没，银鞍向月空。仍闻乐府唱，犹念代劳功。
<br>
<br>　　卷263_63  「哭灵一上人」严维
<br>
<br>　　一公何不住，空有远公名。共说岑山路，今时不可行。
<br>
<br>　　旧房松更老，新塔草初生。经论传缁侣，文章遍墨卿。
<br>
<br>　　禅林枝干折，法宇栋梁倾。谁复修僧史，应知传已成。
<br>
<br>　　卷263_64  「题鲍行军小阁」严维
<br>
<br>　　宇下无留事，经营意独新。文房已得地，相阁是推轮。
<br>
<br>　　席上招贤急，山阴对雪频。虚明先旦暮，启闭异冬春。
<br>
<br>　　谈笑兵家法，逢迎幕府宾。还将负暄处，时借在阴人。
<br>
<br>　　卷263_65  「陪皇甫大夫谒禹庙」严维
<br>
<br>　　竹使羞殷荐，松龛拜夏祠。为鱼歌德后，舞羽降神时。
<br>
<br>　　文卫瞻如在，精灵信有期。夕阳陪醉止，塘上鸟咸迟。
<br>
<br>　　卷263_66  「同王征君湘中有怀（一作张谓诗）」严维
<br>
<br>　　八月洞庭秋，潇湘水北流。还家万里梦，为客五更愁。
<br>
<br>　　不用看书帙，偏宜上酒楼。故人京洛满，何日复同游。
<br>
<br>　　卷263_67  「奉和皇甫大夫祈雨应时雨降」严维
<br>
<br>　　致和知必感，岁旱未书灾。伯禹明灵降，元戎祷请来。
<br>
<br>　　九成陈夏乐，三献奉殷。掣曳旗交电，铿锵鼓应雷。
<br>
<br>　　行云依盖转，飞雨逐车回。欲识皇天意，为霖贶在哉。
<br>
<br>　　卷263_68  「赠别刘长卿时赴河南严中丞幕府」严维
<br>
<br>　　早见登郎署，同时迹下僚。几年江路永，今去国门遥。
<br>
<br>　　文变骚人体，官移汉帝朝。望山吟度日，接枕话通宵。
<br>
<br>　　万里趋公府，孤帆恨信潮。匡时知已老，圣代耻逃尧。
<br>
<br>　　卷263_69  「晦日宴游」严维
<br>
<br>　　晦日湔裾俗，春楼致酒时。出山还已醉，谢客旧能诗。
<br>
<br>　　溪柳薰晴浅，岩花待闰迟。为邦久无事，比屋自熙熙。
<br>
<br>　　卷263_70  「夏日纳凉」严维
<br>
<br>　　山阴过野客，镜里接仙郎。盥漱临寒水，褰闱入夏堂。
<br>
<br>　　杉松交日影，枕簟上湖光。衮衮承嘉话，清风纳晚凉。
<br>
<br>　　卷263_71  「僧房避暑」严维
<br>
<br>　　支公好闲寂，庭宇爱林篁。幽旷无烦暑，恬和不可量。
<br>
<br>　　蕙风清水殿，荷气杂天香。明月谈空坐，怡然道术忘。
<br>
<br>　　卷263_72  「九日登高」严维
<br>
<br>　　诗家九日怜芳菊，迟客高斋瞰浙江。汉浦浪花摇素壁，
<br>
<br>　　西陵树色入秋窗。木奴向熟悬金实，桑落新开泻玉缸。
<br>
<br>　　四子醉时争讲德，笑论黄霸屈为邦。
<br>
<br>　　卷263_73  「九月十日即事」严维
<br>
<br>　　家贫惟种竹，时幸故人看。菊度重阳少，林经闰月寒。
<br>
<br>　　宿酲犹落帽，华发强扶冠。美景良难得，今朝更尽欢。
<br>
<br>　　卷263_74  「送丘为下第归苏州」严维
<br>
<br>　　沧江一身客，献赋空十年。明主岂能好，今人谁举贤。
<br>
<br>　　国门税征驾，旅食谋归旋。日媚春水，绿O香客船。
<br>
<br>　　无媒既不达，余亦思归田。
<br>
<br>　　卷263_75  「送少微上人东南游」严维
<br>
<br>　　旧游多不见，师在翟公门。瘴海空山热，雷州白日昏。
<br>
<br>　　片心应为法，万里独无言。人尽酬恩去，平生未感恩。
<br>
<br>　　卷263_76  「赠送崔子向」严维
<br>
<br>　　旅食来江上，求名赴洛阳。新诗踪谢守，内学似支郎。
<br>
<br>　　行怯秦为客，心依越是乡。何人作知己，送尔泪浪浪。
<br>
<br>　　卷263_77  「答刘长卿七里濑重送」严维
<br>
<br>　　新安非欲枉帆过，海内如君有几何。
<br>
<br>　　醉里别时秋水色，老人南望一狂歌。
<br>
<br>　　卷263_78  「岁初喜皇甫侍御至」严维
<br>
<br>　　湖上新正逢故人，情深应不笑家贫。
<br>
<br>　　明朝别后门还掩，修竹千竿一老身。
<br>
<br>　　卷263_79  「送舍弟」严维
<br>
<br>　　疏懒吾成性，才华尔自强。早称眉最白，何事绶仍黄。
<br>
<br>　　时暑嗟于迈，家贫念聚粮。只应宵梦里，诗兴属池塘。
<br>
<br>　　卷263_80  「示外生」严维
<br>
<br>　　牵役非吾好，宽情尔在傍。经过悲井邑，起坐倦舟航。
<br>
<br>　　相宅生应贵，逢时学可强。无轻吾未用，世事有行藏。
<br>
<br>　　卷263_81  「咏孩子」严维
<br>
<br>　　嘉客会初筵，宜时魄再圆。众皆含笑戏，谁不点颐怜。
<br>
<br>　　绣被花堪摘，罗绷色欲妍。将雏有旧曲，还入武城弦。
<br>
<br>　　卷263_82  「酬谢侍御喜王宇及第见贺不遇之作」严维
<br>
<br>　　寂寞柴门掩，经过柱史荣。老夫宁有力，半子自成名。
<br>
<br>　　柳映三桥发，花连上道明。缄书到别墅，郢曲果先成。
<br>
<br>　　卷263_83  「秋日与诸公文会天□寺」严维
<br>
<br>　　相访从吾道，因缘会尔时。龙盘馀帝宅，花界古人祠。
<br>
<br>　　明月虚空色，青林大小枝。还将经济学，来问道安师。
<br>
<br>　　卷263_84  「答刘长卿蛇浦桥月下重送」严维
<br>
<br>　　月色今宵最明，庭闲夜久天清。寂寞多年老宦，
<br>
<br>　　殷勤远别深情。溪临修竹烟色，风落高梧雨声。
<br>
<br>　　耿耿相看不寐，遥闻晓柝山城。
<br>
<br>　　卷263_85  「发桐户寄刘员外」严维
<br>
<br>　　处处云山无尽时，桐庐南望转参差。
<br>
<br>　　舟人莫道新安近，欲上潺行自迟。
<br>
<br>　　卷263_86  「秋夜船行」严维
<br>
<br>　　扁舟时属暝，月上有馀辉。海燕秋还去，渔人夜不归。
<br>
<br>　　中流何寂寂，孤棹也依依。一点前村火，谁家未掩扉。
<br>
<br>　　卷263_87  「游灞陵山」严维
<br>
<br>　　入山未尽意，胜迹聊独寻。方士去在昔，药堂留至今。
<br>
<br>　　四隅白云闲，一路清溪深。芳秀惬春目，高闲宜远心。
<br>
<br>　　潭分化丹水，路绕升仙林。此道人不悟，坐鸣松下琴。
<br>
<br>　　卷263_88  「重送新安刘员外」严维
<br>
<br>　　秋江渺渺水空波，越客孤舟欲榜歌。
<br>
<br>　　手折衰杨悲老大，故人零落已无多。
<br>
<br>　　卷263_89  「忆长安。五月（共十二咏，丘丹等同赋，各见本集）」严维
<br>
<br>　　忆长安，五月时，君王避暑华池。进膳甘瓜朱李，
<br>
<br>　　续命芳兰彩丝。竞处高明台榭，槐阴柳色通逵。
<br>
<br>　　卷263_90  「状江南。季春（共十二咏，丘丹等同赋，各见本集）」严维
<br>
<br>　　江南季春天，莼叶细如弦。池边草作径，湖上叶如船。
<br>
<br>　　卷263_91  「句」严维
<br>
<br>　　五色惊彩凤，千里象骢威。（《张侍御孩子》）。
<br>
<br>　　三伏轩车动，尧心急谏官。名通内籍贵，
<br>
<br>　　立近御床寒。（《送皇甫拾遗归朝》）。
<br>
<br>　　波从少海息，云自大风开。（代宗挽歌，并《诗式》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
