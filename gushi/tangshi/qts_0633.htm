<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百三十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百三十三
<br>
<br>　　卷633_1  「有感」司空图
<br>
<br>　　国事皆须救未然，汉家高阁漫凌烟。
<br>
<br>　　功臣尽遣词人赞，不省沧洲画鲁连。
<br>
<br>　　卷633_2  「歌」司空图
<br>
<br>　　处处亭台只坏墙，军营人学内人妆。
<br>
<br>　　太平故事因君唱，马上曾听隔教坊。
<br>
<br>　　卷633_3  「偈」司空图
<br>
<br>　　人若憎时我亦憎，逃名最要是无能。
<br>
<br>　　后生乞汝残风月，自作深林不语僧。
<br>
<br>　　卷633_4  「鹂」司空图
<br>
<br>　　不是流莺独占春，林间彩翠四时新。
<br>
<br>　　应知拟上屏风画，偏坐横枝亦向人。
<br>
<br>　　卷633_5  「白菊杂书四首」司空图
<br>
<br>　　黄昏寒立更披襟，露徘逑阍玫佬摹
<br>
<br>　　却笑谁家扃绣户，正薰龙麝暖鸳衾。
<br>
<br>　　四面云屏一带天，是非断得自然。
<br>
<br>　　此生只是偿诗债，白菊开时最不眠。
<br>
<br>　　狂才不足自英雄，仆妾驱令学贩舂。
<br>
<br>　　侯印几人封万户，侬家只办买孤峰。
<br>
<br>　　黄鹂啭处谁同听，白菊开时且剩过。
<br>
<br>　　漫道南朝足流品，由来叔宝不宜多。
<br>
<br>　　卷633_6  「漫题」司空图
<br>
<br>　　经乱年年厌别离，歌声喜似太平时。
<br>
<br>　　词臣更有中兴颂，磨取莲峰便作碑。
<br>
<br>　　卷633_7  「率题」司空图
<br>
<br>　　宦路前衔闲不记，醉乡佳境兴方浓。
<br>
<br>　　一林高竹长遮日，四壁寒山更闰冬。
<br>
<br>　　卷633_8  「涧户」司空图
<br>
<br>　　涧户芳烟接水村，乱来归得道仍存。
<br>
<br>　　数竿新竹当轩上，不羡侯家立戟门。
<br>
<br>　　卷633_9  「故乡杏花」司空图
<br>
<br>　　寄花寄酒喜新开，左把花枝右把杯。
<br>
<br>　　欲问花枝与杯酒，故人何得不同来。
<br>
<br>　　卷633_10  「华上二首」司空图
<br>
<br>　　故国春归未有涯，小栏高槛别人家。
<br>
<br>　　五更惆怅回孤枕，犹自残灯照落花。
<br>
<br>　　关外风昏欲雨天，荠花耕倒枕河肌
<br>
<br>　　村南寂寞时回望，一只鸳鸯下渡船。
<br>
<br>　　卷633_11  「梦中」司空图
<br>
<br>　　几多亲爱在人间，上彻霞梯会却还。
<br>
<br>　　须是蓬瀛长买得，一家同占作家山。
<br>
<br>　　卷633_12  「榜下」司空图
<br>
<br>　　三十功名志未伸，初将文字竞通津。
<br>
<br>　　春风漫折一枝桂，烟阁英雄笑杀人。
<br>
<br>　　卷633_13  「涔阳渡」司空图
<br>
<br>　　楚田人立带残晖，驿迥村幽客路微。
<br>
<br>　　两岸芦花正萧飒，渚烟深处白牛归。
<br>
<br>　　卷633_14  「偶作」司空图
<br>
<br>　　索得身归未保闲，乱来道在辱来顽。
<br>
<br>　　留侯万户虽无分，病骨应消一片山。
<br>
<br>　　卷633_15  「寓居有感三首」司空图
<br>
<br>　　亦知世路薄忠贞，不忍残年负圣明。
<br>
<br>　　只待东封沾庆赐，碑阴别刻老臣名。
<br>
<br>　　不放残年却到家，衔杯懒更问生涯。
<br>
<br>　　河堤往往人相送，一曲晴川隔蓼花。
<br>
<br>　　黑须寄在白须生，一度秋风减几茎。
<br>
<br>　　客处不堪频送别，无多情绪更伤情。
<br>
<br>　　卷633_16  「淮西」司空图
<br>
<br>　　鳌冠三山安海浪，龙盘九鼎镇皇都。
<br>
<br>　　莫夸十万兵威盛，消个忠良效顺无。
<br>
<br>　　卷633_17  「河湟有感」司空图
<br>
<br>　　一自萧关起战尘，河湟隔断异乡春。
<br>
<br>　　汉儿尽作胡儿语，却向城头骂汉人。
<br>
<br>　　卷633_18  「自gM乡北归」司空图
<br>
<br>　　巴烟幂幂久萦恨，楚柳绵绵今送归。
<br>
<br>　　回避江边同去雁，莫教惊起错南飞。
<br>
<br>　　卷633_19  「青龙师安上人」司空图
<br>
<br>　　灾曜偏临许国人，雨中衰菊病中身。
<br>
<br>　　清香一炷知师意，应为昭陵惜老臣。
<br>
<br>　　卷633_20  「山中」司空图
<br>
<br>　　凡鸟爱喧人静处，闲云似妒月明时。
<br>
<br>　　世间万事非吾事，只愧秋来未有诗。
<br>
<br>　　卷633_21  「有感二首」司空图
<br>
<br>　　自古经纶足是非，阴谋最忌夺天机。
<br>
<br>　　留侯却粒商翁去，甲第何人意气归。
<br>
<br>　　古来贤俊共悲辛，长是豪家拒要津。
<br>
<br>　　从此当歌唯痛饮，不须经世为闲人。
<br>
<br>　　卷633_22  「闲夜二首」司空图
<br>
<br>　　道侣难留为虐棋，邻家闻说厌吟诗。
<br>
<br>　　前峰月照分明见，夜合香中露卧时。
<br>
<br>　　此身闲得易为家，业是吟诗与看花。
<br>
<br>　　若使他生抛笔砚，更应无事老烟霞。
<br>
<br>　　卷633_23  「雨中」司空图
<br>
<br>　　维摩居士陶居士，尽说高情未足夸。
<br>
<br>　　檐外莲峰阶下菊，碧莲黄菊是吾家。
<br>
<br>　　卷633_24  「送道者二首」司空图
<br>
<br>　　洞天真侣昔曾逢，西岳今居第几峰。
<br>
<br>　　峰顶他时教我认，相招须把碧芙蓉。
<br>
<br>　　殷勤不为学烧金，道侣惟应识此心。
<br>
<br>　　雪里千山访君易，微微鹿迹入深林。
<br>
<br>　　卷633_25  「重阳阻雨」司空图
<br>
<br>　　重阳阻雨独衔杯，移得山家菊未开。
<br>
<br>　　犹胜登高闲望断，孤烟残照马嘶回。
<br>
<br>　　卷633_26  「省试」司空图
<br>
<br>　　粉闱深锁唱同人，正是终南雪霁春。
<br>
<br>　　闲系长安千匹马，今朝似减六街尘。
<br>
<br>　　卷633_27  「有赠」司空图
<br>
<br>　　有诗有酒有高歌，春色年年奈我何。
<br>
<br>　　试问羲和能驻否，不劳频借鲁阳戈。
<br>
<br>　　卷633_28  「证因亭」司空图
<br>
<br>　　峰北幽亭愿证因，他生此地却容身。
<br>
<br>　　上方僧在时应到，笑认前衔记写真。
<br>
<br>　　卷633_29  「顷年陪恩地赴甘棠之召感动留题」司空图
<br>
<br>　　去时憔悴青衿在，归路凄凉绛帐空。
<br>
<br>　　无限酬恩心未展，又将孤剑别从公。
<br>
<br>　　卷633_30  「九月八日」司空图
<br>
<br>　　已是人间寂寞花，解怜寂寞傍贫家。
<br>
<br>　　老来不得登高看，更甚残春惜岁华。
<br>
<br>　　卷633_31  「敷溪桥院有感」司空图
<br>
<br>　　昔岁攀游景物同，药炉今在鹤归空。
<br>
<br>　　青山满眼泪堪碧，绛帐无人花自红。
<br>
<br>　　卷633_32  「寺阁」司空图
<br>
<br>　　昔岁登临未衰飒，不知何事爱伤情。
<br>
<br>　　今来揽镜翻堪喜，乱后霜须长几茎。
<br>
<br>　　卷633_33  「武陵路」司空图
<br>
<br>　　橘岸舟间罾网挂，茶坡日暖鹧鸪啼。
<br>
<br>　　女郎指点行人笑，知向花间路已迷。
<br>
<br>　　卷633_34  「南北史感遇十首」司空图
<br>
<br>　　雨淋麟阁名臣画，雪卧龙庭猛将碑。
<br>
<br>　　不用黄金铸侯印，尽输公子买蛾眉。
<br>
<br>　　汉世频封万户侯，云台空峻谢风流。
<br>
<br>　　江南不有名儒相，齿冷中原笑未休。
<br>
<br>　　天风斡海怒长鲸，永固南来百万兵。
<br>
<br>　　若向沧洲犹笑傲，江山虚有石头城。
<br>
<br>　　花迷公子玉楼恩，镜弄佳人红粉春。
<br>
<br>　　不信关山劳远戍，绮罗香外任行尘。
<br>
<br>　　兵围梁殿金瓯破，火发陈宫玉树摧。
<br>
<br>　　奸佞岂能惭误国，空令怀古更徘徊。
<br>
<br>　　行乐最宜连夜景，太平方觉有春风。
<br>
<br>　　千金尽把酬歌舞，犹胜三边赏战功。
<br>
<br>　　桃芳李艳年年发，羌管蛮弦处处多。
<br>
<br>　　海上应无三岛路，人间惟有一声歌。
<br>
<br>　　佳人自折一枝红，把唱新词曲未终。
<br>
<br>　　惟向眼前怜易落，不如抛掷任春风。
<br>
<br>　　景阳楼下花钿镜，玄武湖边锦绣旗。
<br>
<br>　　昔日繁华今日恨，雉媒声晚草芳时。
<br>
<br>　　乱后人间尽不平，秦川花木最伤情。
<br>
<br>　　无穷红艳红尘里，骤马分香散入营。
<br>
<br>　　卷633_35  「狂题二首」司空图
<br>
<br>　　草堂旧隐犹招我，烟阁英才不见君。
<br>
<br>　　惆怅故山归未得，酒狂叫断暮天云。
<br>
<br>　　须知世乱身难保，莫喜天晴菊并开。
<br>
<br>　　长短此身长是客，黄花更助白头催。
<br>
<br>　　卷633_36  「红茶花」司空图
<br>
<br>　　景物诗人见即夸，岂怜高韵说红茶。
<br>
<br>　　牡丹枉用三春力，开得方知不是花。
<br>
<br>　　卷633_37  「秋燕」司空图
<br>
<br>　　从扑香尘拂面飞，怜渠只为解相依。
<br>
<br>　　经冬好近深炉暖，何必千岩万水归。
<br>
<br>　　卷633_38  「见后雁有感」司空图
<br>
<br>　　笑尔穷通亦似人，高飞偶滞莫悲辛。
<br>
<br>　　却缘风雪频相阻，只向关中待得春。
<br>
<br>　　卷633_39  「移桃栽」司空图
<br>
<br>　　独临官路易伤摧，从遣春风恣意开。
<br>
<br>　　禅客笑移山上看，流莺直到槛前来。
<br>
<br>　　卷633_40  「忆中条」司空图
<br>
<br>　　燕辞旅舍人空在，萤出疏篱菊正芳。
<br>
<br>　　堪恨昔年联句地，念经僧扫过重阳。
<br>
<br>　　卷633_41  「乐府」司空图
<br>
<br>　　五更窗下簇妆台，已怕堂前阿母催。
<br>
<br>　　满鸭香薰鹦鹉睡，隔帘灯照牡丹开。
<br>
<br>　　卷633_42  「放龟二首」司空图
<br>
<br>　　却为多知自不灵，今朝教汝卜长生。
<br>
<br>　　若求深处无深处，只有依人会有情。
<br>
<br>　　世外犹迷不死庭，人间莫恃自无营。
<br>
<br>　　本期沧海堪投迹，却向朱门待放生。
<br>
<br>　　卷633_43  「灯花三首」司空图
<br>
<br>　　蜀柳丝丝幂画楼，窗尘满镜不梳头。
<br>
<br>　　几时金雁传归信，剪断香魂一缕愁。
<br>
<br>　　姊姊教人且抱儿，逐他女伴卸头迟。
<br>
<br>　　明朝斗草多应喜，翦得灯花自扫眉。
<br>
<br>　　闰前小雪过经旬，犹自依依向主人。
<br>
<br>　　开尽菊花怜强舞，与教弟子待新春。
<br>
<br>　　卷633_44  「偶题三首」司空图
<br>
<br>　　浮世悠悠旋一空，多情偏解挫英雄。
<br>
<br>　　风光只在歌声里，不必楼前万树红。
<br>
<br>　　小池随事有风荷，烧酹倾壶一曲歌。
<br>
<br>　　欲待秋塘擎露看，自怜生意已无多。
<br>
<br>　　辽阳音信近来稀，纵有虚传逼节归。
<br>
<br>　　永日无人新睡觉，小窗晴暖虫飞。
<br>
<br>　　卷633_45  「华下对菊」司空图
<br>
<br>　　清香`露对高斋，泛酒偏能浣旅怀。
<br>
<br>　　不似春风逞红艳，镜前空坠玉人钗。
<br>
<br>　　卷633_46  「与都统参谋书有感」司空图
<br>
<br>　　惊鸾迸鹭尽归林，弱羽低垂分独沈。
<br>
<br>　　带病深山犹草檄，昭陵应识老臣心。
<br>
<br>　　卷633_47  「漫题」司空图
<br>
<br>　　无宦无名拘逸兴，有歌有酒任他乡。
<br>
<br>　　看看万里休征戍，莫向新词寄断肠。
<br>
<br>　　卷633_48  「商山二首」司空图
<br>
<br>　　清溪一路照羸身，不似云台画像人。
<br>
<br>　　国史数行犹有志，只将谈笑继英尘。
<br>
<br>　　马上搜奇已数篇，籍中犹愧是顽仙。
<br>
<br>　　关头传说开元事，指点多疑孟浩然。
<br>
<br>　　卷633_49  「与伏牛长老偈二首」司空图
<br>
<br>　　不算菩提与阐提，惟应执著便生迷。
<br>
<br>　　无端指个清凉地，冻杀胡僧雪岭西。
<br>
<br>　　长绳不见系空虚，半偈传心亦未疏。
<br>
<br>　　推倒我山无一事，莫将文字缚真如。
<br>
<br>　　卷633_50  「客中重九」司空图
<br>
<br>　　楚老相逢泪满衣，片名薄宦已知非。
<br>
<br>　　他乡不似人间路，应共东流更不归。
<br>
<br>　　卷633_51  「柳二首」司空图
<br>
<br>　　谁家按舞傍池塘，已见繁枝嫩眼黄。
<br>
<br>　　漫说早梅先得意，不知春力暗分张。
<br>
<br>　　似拟凌寒妒早梅，无端弄色傍高台。
<br>
<br>　　折来未有新枝长，莫遣佳人更折来。
<br>
<br>　　卷633_52  「光启丁未别山」司空图
<br>
<br>　　草堂琴画已判烧，犹托邻僧护燕巢。
<br>
<br>　　此去不缘名利去，若逢逋客莫相嘲。
<br>
<br>　　卷633_53  「石楠」司空图
<br>
<br>　　客处偷闲未是闲，石楠虽好懒频攀。
<br>
<br>　　如何风叶西归路，吹断寒云见故山。
<br>
<br>　　卷633_54  「力疾马上走笔」司空图
<br>
<br>　　酿黍长添不尽杯，只忧花尽客空回。
<br>
<br>　　垂杨且为晴遮日，留遇重阳即放开。
<br>
<br>　　卷633_55  「华阴县楼」司空图
<br>
<br>　　丹霄能有几层梯，懒更扬鞭耸翠U.偶凭危栏且南望，不劳高掌欲相携。
<br>
<br>　　卷633_56  「南至四首」司空图
<br>
<br>　　今冬腊后无残日，故国烧来有几家。
<br>
<br>　　却恨早梅添旅思，强偷春力报年华。
<br>
<br>　　花时不是偏愁我，好事应难总取他。
<br>
<br>　　已被诗魔长役思，眼中莫厌早梅多。
<br>
<br>　　年华乱后偏堪惜，世路抛来已自生。
<br>
<br>　　犹有玉真长命缕，樽前时唱缓羁情。
<br>
<br>　　一任喧阗绕四邻，闲忙皆是自由身。
<br>
<br>　　人来客去还须议，莫遣他人作主人。
<br>
<br>　　卷633_57  「莲峰前轩」司空图
<br>
<br>　　人间上寿若能添，只向人间也不嫌。
<br>
<br>　　看著四邻花竞发，高楼从此莫垂帘。
<br>
<br>　　卷633_58  「步虚」司空图
<br>
<br>　　阿母亲教学步虚，三元长遣下蓬壶。
<br>
<br>　　云韶韵俗停瑶瑟，鸾鹤飞低拂宝炉。
<br>
<br>　　卷633_59  「剑器」司空图
<br>
<br>　　楼下公孙昔擅场，空教女子爱军装。
<br>
<br>　　潼关一败吴儿喜，簇马骊山看御汤。
<br>
<br>　　卷633_60  「乙丑人日」司空图
<br>
<br>　　自怪扶持七十身，归来又见故乡春。
<br>
<br>　　今朝人日逢人喜，不料偷生作老人。
<br>
<br>　　卷633_61  「携仙九首」司空图
<br>
<br>　　岳北秋空渭北川，晴云渐薄薄如烟。
<br>
<br>　　坐来还见微风起，吹散残阳一片蝉。
<br>
<br>　　一半晴空一半云，远笼仙掌日初曛。
<br>
<br>　　洞天有路不知处，绝顶异香难更闻。
<br>
<br>　　决事还须更事酬，清谭妙理一时休。
<br>
<br>　　渔翁亦被机心误，眼暗汀边结钓钩。
<br>
<br>　　迹不趋时分不侯，功名身外最悠悠。
<br>
<br>　　听君总画麒麟阁，还我闲眠舴艋舟。
<br>
<br>　　仙凡路阻两难留，烟树人间一片秋。
<br>
<br>　　若道阴功能济活，且将方寸自焚修。
<br>
<br>　　若有阴功救未然，玉皇品籍亦搜贤。
<br>
<br>　　应知谭笑还高谢，别就沧洲赞上仙。
<br>
<br>　　英名何用苦搜奇，不朽才销一句诗。
<br>
<br>　　却赖风波阻三岛，老臣犹得恋明时。
<br>
<br>　　剪取红云剩写诗，年年高会趁花时。
<br>
<br>　　水精楼阁分明见，只欠霞浆别著旗。
<br>
<br>　　此生得作太平人，只向尘中便出尘。
<br>
<br>　　移取碧桃花万树，年年自乐故乡春。
<br>
<br>　　卷633_62  「浪淘沙」司空图
<br>
<br>　　不必长漂玉洞花，曲中偏爱浪淘沙。
<br>
<br>　　黄河却胜天河水，万里萦纡入汉家。
<br>
<br>　　卷633_63  「赠日东鉴禅师」司空图
<br>
<br>　　故国无心度海潮，老禅方丈倚中条。
<br>
<br>　　夜深雨绝松堂静，一点飞萤照寂寥。
<br>
<br>　　卷633_64  「暮春对柳二首」司空图
<br>
<br>　　萦愁惹恨奈杨花，闭户垂帘亦满家。
<br>
<br>　　恼得闲人作酒病，刚须又扑越溪茶。
<br>
<br>　　洞中犹说看桃花，轻絮狂飞自俗家。
<br>
<br>　　正是阶前开远信，小娥旋拂碾新茶。
<br>
<br>　　卷633_65  「戊午三月晦二首」司空图
<br>
<br>　　随风逐浪剧蓬萍，圆首何曾解最灵。
<br>
<br>　　笔砚近来多自弃，不关妖气暗文星。
<br>
<br>　　牛夸棋品无偷校谢占诗家作上流。
<br>
<br>　　岂似小敷春水涨，年年鸾鹤待仙舟。
<br>
<br>　　卷633_66  「偶书五首」司空图
<br>
<br>　　情知了得未如僧，客处高楼莫强登。
<br>
<br>　　莺也解啼花也发，不关心事最堪憎。
<br>
<br>　　自有池荷作扇摇，不关风动爱芭蕉。
<br>
<br>　　只怜直上抽红蕊，似我丹心向本朝。
<br>
<br>　　曾看轻舟渡远津，无风著岸不经旬。
<br>
<br>　　只缘命蹇须知命，却是人争阻得人。
<br>
<br>　　上谷何曾解有情，有情人自惜君行。
<br>
<br>　　证因池上今生愿，的的他生作化生。
<br>
<br>　　新店南原后夜程，黄河风浪信难平。
<br>
<br>　　渡头杨柳知人意，为惹官船莫放行。
<br>
<br>　　卷633_67  「喜山鹊初归三首」司空图
<br>
<br>　　翠衿红觜便知机，久避重罗稳处飞。
<br>
<br>　　只为从来偏护惜，窗前今贺主人归。
<br>
<br>　　山中只是惜珍禽，语不分明识尔心。
<br>
<br>　　若使解言天下事，燕台今筑几千金。
<br>
<br>　　阻他罗网到柴扉，不奈偷仓雀转肥。
<br>
<br>　　赖尔林塘添景趣，剩留山果引教归。
<br>
<br>　　卷633_68  「虞乡北原」司空图
<br>
<br>　　泽北村贫烟火狞，稚田冬旱倩牛耕。
<br>
<br>　　老人惆怅逢人诉，开尽黄花麦未金。
<br>
<br>　　卷633_69  「洛中三首」司空图
<br>
<br>　　秋风团扇未惊心，笑看妆台落叶侵。
<br>
<br>　　绣凤不教金缕暗，青楼何处有寒砧。
<br>
<br>　　不用频嗟世路难，浮生各自系悲欢。
<br>
<br>　　风霜一夜添羁思，罗绮谁家待早寒。
<br>
<br>　　燕巢空后谁相伴，鸳被缝来不忍薰。
<br>
<br>　　薄命敢辞长滴泪，倡家未必肯留君。
<br>
<br>　　卷633_70  「寓笔」司空图
<br>
<br>　　年年镊鬓到花飘，依旧花繁鬓易凋。
<br>
<br>　　撩乱一场人更恨，春风谁道胜轻飙。
<br>
<br>　　卷633_71  「戏题试衫」司空图
<br>
<br>　　朝班尽说人宜紫，洞府应无鹤着绯。
<br>
<br>　　从此玉皇须破例，染霞裁赐地仙衣。
<br>
<br>　　卷633_72  「汴柳半枯因悲柳中隐」司空图
<br>
<br>　　行人莫叹前朝树，已占河堤几百春。
<br>
<br>　　惆怅题诗柳中隐，柳衰犹在自无身。
<br>
<br>　　卷633_73  「上方」司空图
<br>
<br>　　花落更同悲木落，莺声相续即蝉声。
<br>
<br>　　荣枯了得无多事，只是闲人漫系情。
<br>
<br>　　卷633_74  「寄王赞学」司空图
<br>
<br>　　黄卷不关兼济业，青山自保老闲身。
<br>
<br>　　一行万里纤尘静，可要张仪更入秦。
<br>
<br>　　卷633_75  「新节」司空图
<br>
<br>　　转悲新岁重于山，不似轻鸥肯复还。
<br>
<br>　　朱绂纵教金印换，青云未胜白头闲。
<br>
<br>　　卷633_76  「自河西归山二首」司空图
<br>
<br>　　一水悠悠一叶危，往来长恨阻归期。
<br>
<br>　　乡关不是无华表，自为多惊独上迟。
<br>
<br>　　水阔风惊去路危，孤舟欲上更迟迟。
<br>
<br>　　鹤群长扰三珠树，不借人间一只骑。
<br>
<br>　　卷633_77  「王官二首」司空图
<br>
<br>　　风荷似醉和花舞，沙鸟无情伴客闲。
<br>
<br>　　总是此中皆有恨，更堪微雨半遮山。
<br>
<br>　　荷塘烟罩小斋虚，景物皆宜入画图。
<br>
<br>　　尽日无人只高卧，一双白鸟隔纱厨。
<br>
<br>　　卷633_78  「贺翰林侍郎二首」司空图
<br>
<br>　　太白东归鹤背吟，镜湖空在酒船沈。
<br>
<br>　　今朝忽见银台事，早晚重征入翰林。
<br>
<br>　　玉版征书洞里看，沈羲新拜侍郎官。
<br>
<br>　　文星喜气连台曜，圣主方知四海安。
<br>
<br>　　卷633_79  「寄王十四舍人」司空图
<br>
<br>　　几年汶上约同游，拟为莲峰别置楼。
<br>
<br>　　今日凤凰池畔客，五千仞雪不回头。
<br>
<br>　　卷633_80  「纶阁有感」司空图
<br>
<br>　　风涛曾阻化鳞来，谁料蓬瀛路却开。
<br>
<br>　　欲去迟迟还自笑，狂才应不是仙才。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
