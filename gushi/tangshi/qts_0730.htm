<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百三十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷七百三十
<br>
<br>　　卷730_1  「上清辞五首」李九龄
<br>
<br>　　入海浮生汗漫秋，紫皇高宴五云楼。
<br>
<br>　　霓裳曲罢天风起，吹散仙香满十洲。
<br>
<br>　　楼锁彤霞地绝尘，碧桃花发九天春。
<br>
<br>　　东皇近日慵游宴，闲煞瑶池五色麟。
<br>
<br>　　上清仙路有丹梯，影响行人到即迷。
<br>
<br>　　不会无端个渔父，阿谁教入武陵溪。
<br>
<br>　　本来方朔是真仙，偶别丹台未得还。
<br>
<br>　　何事玉皇消息晚，忍教憔悴向人间。
<br>
<br>　　新拜天官上玉都，紫皇亲授五灵符。
<br>
<br>　　群仙个个来相问，人世风光似此无。
<br>
<br>　　卷730_2  「读三国志」李九龄
<br>
<br>　　有国由来在得贤，莫言兴废是循环。
<br>
<br>　　武侯星落周瑜死，平蜀降吴似等闲。
<br>
<br>　　卷730_3  「山舍南溪小桃花」李九龄
<br>
<br>　　一树繁英夺眼红，开时先合占东风。
<br>
<br>　　可怜地僻无人赏，抛掷深山乱木中。
<br>
<br>　　卷730_4  「春行遇雨」李九龄
<br>
<br>　　夹路轻风撼柳条，雨侵春态动无l.采香陌上谁家女，湿损钗头翡翠翘。
<br>
<br>　　卷730_5  「登楼寄远」李九龄
<br>
<br>　　满城春色花如雪，极目烟光月似钩。
<br>
<br>　　总是动人乡思处，更堪容易上高楼。
<br>
<br>　　卷730_6  「望思台」李九龄
<br>
<br>　　汉武年高慢帝图，任人曾不问贤愚。
<br>
<br>　　直饶四老依前出，消得江充宠佞无。
<br>
<br>　　卷730_7  「山舍偶题」李九龄
<br>
<br>　　门掩松萝一径深，偶携藜杖出前林。
<br>
<br>　　谁知尽日看山坐，万古兴亡总在心。
<br>
<br>　　卷730_8  「荆溪夜泊」李九龄
<br>
<br>　　点点渔灯照浪清，水烟疏碧月胧明。
<br>
<br>　　小滩惊起鸳鸯处，一双采莲船过声。
<br>
<br>　　卷730_9  「旅舍卧病」李九龄
<br>
<br>　　家隔西秦无远信，身随东洛度流年。
<br>
<br>　　病来旅馆谁相问，牢落闲庭一树蝉。
<br>
<br>　　卷730_10  「登昭福寺楼」李九龄
<br>
<br>　　旅怀秋兴正无涯，独倚危楼四望赊。
<br>
<br>　　谷变陵迁何处问，满川空有旧烟霞。
<br>
<br>　　卷730_11  「代边将」李九龄
<br>
<br>　　雪冻阴河半夜风，战回狂虏血漂红。
<br>
<br>　　据鞍遥指长安路，须刻麟台第一功。
<br>
<br>　　卷730_12  「夜与张舒话别」李九龄
<br>
<br>　　愁听南楼角又吹，晓鸡啼后更分离。
<br>
<br>　　如何销得凄凉思，更劝灯前酒一卮。
<br>
<br>　　卷730_13  「寒梅词」李九龄
<br>
<br>　　霜梅先拆岭头枝，万卉千花冻不知。
<br>
<br>　　留得和羹滋味在，任他风雪苦相欺。
<br>
<br>　　卷730_14  「题灵泉寺」李九龄
<br>
<br>　　入谷先生一阵香，异花奇木簇禅堂。
<br>
<br>　　可怜门外高低路，万毂千蹄日日忙。
<br>
<br>　　卷730_15  「宿张正字别业」李九龄
<br>
<br>　　茅屋萧寥烟暗后，松窗寂历月明初。
<br>
<br>　　此时谁念孤吟客，唯有黄公一帙书。
<br>
<br>　　卷730_16  「鹤」李九龄
<br>
<br>　　天上瑶池覆五云，玉麟金凤好为群。
<br>
<br>　　不须更饮人间水，直是清流也汗君。
<br>
<br>　　卷730_17  「过相思谷」李九龄
<br>
<br>　　悠悠信马春山曲，芳草和烟铺嫩绿。
<br>
<br>　　正被离愁著莫人，那堪更过相思谷。
<br>
<br>　　卷730_18  「写庄子」李九龄
<br>
<br>　　圣泽安排当散地，贤侯优贷借新居。
<br>
<br>　　闲中亦有闲生计，写得南华一部书。
<br>
<br>　　卷730_19  「山中寄友人」李九龄
<br>
<br>　　乱云堆里结茅庐，已共红尘迹渐疏。
<br>
<br>　　莫问野人生计事，窗前流水枕前书。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
