<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷五十五
<br>
<br>　　卷55_1  「倬彼我系」王勃
<br>
<br>　　倬彼我系，出自有周。分疆锡社，派别支流。
<br>
<br>　　居卫仕宋，臣嬴相刘。乃武乃文，或公或侯。
<br>
<br>　　晋历崩坼，衣冠扰弊。粤自太原，播徂江獭
<br>
<br>　　礼丧贤隐，时屯道闭。王室如毁，生人多殪。
<br>
<br>　　伊我有器，思逢其主。自东施西，择木开宇。
<br>
<br>　　田彼河曲，家乎汾浦。天未厌乱，吾将谁辅。
<br>
<br>　　伊我祖德，思济九埏。不常厥所，于兹五迁。
<br>
<br>　　欲及时也，夫岂愿焉。其位虽屈，其言则传。
<br>
<br>　　爰述帝制，大L王道。曰天曰人，是祖是考。
<br>
<br>　　礼乐咸若，诗书具草。贻厥孙谋，永为家宝。
<br>
<br>　　伊余小子，信惭明哲。彼网有条，彼车有辙。
<br>
<br>　　思屏人事，克终前烈。于嗟代网，卒余来绁。
<br>
<br>　　来绁伊何，谓余曰仕。我瞻先达，三十方起。
<br>
<br>　　夫岂不怀，高山仰止。愿言毓德，啜菽饮水。
<br>
<br>　　有鸟反哺，其声嗷嗷。言念旧德，忧心忉忉。
<br>
<br>　　今我不养，岁月其滔。黾勉从役，岂敢告劳。
<br>
<br>　　从役伊何，薄求卑位。告劳伊何，来参卿事。
<br>
<br>　　名存实爽，负信愆义。静言遐思，中心是愧。
<br>
<br>　　卷55_2  「上巳浮江宴韵得址字」王勃
<br>
<br>　　披观玉京路，驻赏金台址。逸兴怀九仙，良辰倾四美。
<br>
<br>　　松吟白云际，桂馥青溪里。别有江海心，日暮情何已。
<br>
<br>　　卷55_3  「春日宴乐游园赋韵得接字」王勃
<br>
<br>　　帝里寒光尽，神皋春望浃。梅郊落晚英，柳甸惊初叶。
<br>
<br>　　流水抽奇弄，崩云洒芳牒。清尊湛不空，暂喜平生接。
<br>
<br>　　卷55_4  「山亭夜宴」王勃
<br>
<br>　　桂宇幽襟积，山亭凉夜永。森沉野径寒，肃穆岩扉静。
<br>
<br>　　竹晦南汀色，荷翻北潭影。清兴殊未阑，林端照初景。
<br>
<br>　　卷55_5  「咏风」王勃
<br>
<br>　　肃肃凉景生，加我林壑清。驱烟寻涧户，卷雾出山楹。
<br>
<br>　　去来固无迹，动息如有情。日落山水静，为君起松声。
<br>
<br>　　卷55_6  「怀仙」王勃
<br>
<br>　　鹤岑有奇径，麟洲富仙家。紫泉漱珠液，玄岩列丹葩。
<br>
<br>　　常希披尘网，眇然登云车。鸾情极霄汉，凤想疲烟霞。
<br>
<br>　　道存蓬瀛近，意惬朝市赊。无为坐惆怅，虚此江上华。
<br>
<br>　　卷55_7  「忽梦游仙」王勃
<br>
<br>　　仆本江上客，牵迹在方内。寤寐霄汉间，居然有灵对。
<br>
<br>　　翕尔登霞首，依然蹑云背。电策驱龙光，烟途俨鸾态。
<br>
<br>　　乘月披金帔，连星解琼。浮识俄易归，真游邈难再。
<br>
<br>　　寥廓沉遐想，周遑奉遗诲。流俗非我乡，何当释尘昧。
<br>
<br>　　卷55_8  「杂曲」王勃
<br>
<br>　　智琼神女，来访文君。蛾眉始约，罗袖初薰。
<br>
<br>　　歌齐曲韵，舞乱行纷。若向阳台荐枕，何啻得胜朝云。
<br>
<br>　　卷55_9  「秋夜长」王勃
<br>
<br>　　秋夜长，殊未央，月明白露澄清光，层城绮阁遥相望。
<br>
<br>　　遥相望，川无梁，北风受节南雁翔，崇兰委质时菊芳。
<br>
<br>　　鸣环曳履出长廊，为君秋夜捣衣裳。
<br>
<br>　　纤罗对凤凰，丹绮双鸳鸯，调砧乱杵思自伤。
<br>
<br>　　思自伤，征夫万里戍他乡。鹤关音信断，龙门道路长。
<br>
<br>　　君在天一方，寒衣徒自香。
<br>
<br>　　卷55_10  「采莲曲（乐府作采莲归）」王勃
<br>
<br>　　采莲归，绿水芙蓉衣。秋风起浪凫雁飞。
<br>
<br>　　桂棹兰桡下长浦，罗裙玉腕轻摇橹。叶屿花潭极望平，
<br>
<br>　　江讴越吹相思苦。相思苦，佳期不可驻。
<br>
<br>　　塞外征夫犹未还，江南采莲今已暮。今已暮，采莲花。
<br>
<br>　　渠今那必尽娼家。官道城南把桑叶，何如江上采莲花。
<br>
<br>　　莲花复莲花，花叶何稠叠。叶翠本羞眉，花红强如颊。
<br>
<br>　　佳人不在兹，怅望别离时。牵花怜共蒂，折藕爱连丝。
<br>
<br>　　故情无处所，新物从华滋。不惜西津交佩解，
<br>
<br>　　还羞北海雁书迟。采莲歌有节，采莲夜未歇。
<br>
<br>　　正逢浩荡江上风，又值裴回江上月。裴回莲浦夜相逢，
<br>
<br>　　吴姬越女何丰茸。共问寒江千里外，征客关山路几重。
<br>
<br>　　卷55_11  「临高台」王勃
<br>
<br>　　临高台，高台迢递绝浮埃。瑶轩绮构何崔嵬，
<br>
<br>　　鸾歌凤吹清且哀。俯瞰长安道，萋萋御沟草。
<br>
<br>　　斜对甘泉路，苍苍茂陵树。高台四望同，
<br>
<br>　　帝乡佳气郁葱葱。紫阁丹楼纷照耀，璧房锦殿相玲珑。
<br>
<br>　　东弥长乐观，西指未央宫。赤城映朝日，绿树摇春风。
<br>
<br>　　旗亭百隧开新市，甲第千甍分戚里。朱轮翠盖不胜春，
<br>
<br>　　叠榭层楹相对起。复有青楼大道中，绣户文窗雕绮栊。
<br>
<br>　　锦衾夜不襞，罗帷昼未空。歌屏朝掩翠，妆镜晚窥红。
<br>
<br>　　为君安宝髻，蛾眉罢花丛。尘间狭路黯将暮，
<br>
<br>　　云间月色明如素。鸳鸯池上两两飞，凤凰楼下双双度。
<br>
<br>　　物色正如此，佳期那不顾。银鞍绣毂盛繁华，
<br>
<br>　　可怜今夜宿娼家。娼家少妇不须颦，东园桃李片时春。
<br>
<br>　　君看旧日高台处，柏梁铜雀生黄尘。
<br>
<br>　　卷55_12  「滕王阁」王勃
<br>
<br>　　滕王高阁临江渚，玉鸣鸾罢歌舞。画栋朝飞南浦云，
<br>
<br>　　珠帘暮卷西山雨。闲云潭影日悠悠，物换星移几度秋。
<br>
<br>　　阁中帝子今何在，槛外长江空自流。
<br>
<br>　　卷55_13  「江南弄」王勃
<br>
<br>　　江南弄，巫山连楚梦，行雨行云几相送。
<br>
<br>　　瑶轩金谷上春时，玉童仙女无见期。紫露香烟渺难托，
<br>
<br>　　清风明月遥相思。遥相思，草徒绿，为听双飞凤凰曲。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
