<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百八十九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百八十九
<br>
<br>　　卷489_1  「八月五日中部官舍读唐历天宝已来追怆故事」舒元舆
<br>
<br>　　将寻国朝事，静读柳芳历。八月日之五，开卷忽感激。
<br>
<br>　　正当天宝末，抚事坐追惜。仰思圣明帝，贻祸在肘腋。
<br>
<br>　　杨李盗吏权，贪残日狼藉。燕戎伺其便，百万奋长戟。
<br>
<br>　　两河连烟尘，二京成瓦砾。生人死欲尽，a业犹不息。
<br>
<br>　　肃宗传宝图，寇难连年击。天地方开泰，铸鼎成继述。
<br>
<br>　　万国哭龙衮，悲思动蛮貊。自此千秋节，不复动金石。
<br>
<br>　　悲风扬霜天，帷冷尘席。零落太平老，东西乱离客。
<br>
<br>　　往往为余言，呜咽泪双滴。况当近塞地，哀吹起边笛。
<br>
<br>　　抚几观陈文，使我心不怿。花萼笑繁华，温泉树容碧。
<br>
<br>　　霓裳烟云尽，梨园风雨隔。露囊与金镜，东逝惊波溺。
<br>
<br>　　昔闻欢娱事，今日成惨戚。神仙不可求，剑玺苔文积。
<br>
<br>　　万古长恨端，萧萧泰陵陌。
<br>
<br>　　卷489_2  「坊州按狱」舒元舆
<br>
<br>　　中部接戎塞，顽山四周遭。风冷木长瘦，石硗人亦劳。
<br>
<br>　　牧守苟怀仁，痒之时为搔。其爱如赤子，始得无啼号。
<br>
<br>　　奈何贪狼心，润屋沉脂膏。攫搏如猛虎，吞噬若狂獒。
<br>
<br>　　山秃逾高采，水穷益深捞。龟鱼既绝迹，鹿兔无遗毛。
<br>
<br>　　氓苦税外缗，吏忧笑中刀。大君明四目，烛之洞秋毫。
<br>
<br>　　眷兹一州命，虑齐坠波涛。临轩诏小臣，汝往穷贪饕。
<br>
<br>　　分明举公法，为我缓穷骚。小臣诚小心，奉命如煎熬。
<br>
<br>　　饮冰不待夕，驱马凌晨皋。及此督簿书，游词出狴牢。
<br>
<br>　　门墙见狼狈，案牍闻腥臊。探情与之言，变态如奸猱。
<br>
<br>　　真非既巧饰，伪意乃深韬。去恶犹农夫，稂莠须耘耨。
<br>
<br>　　恢恢布疏网，罪者何由逃。自顾孱钝姿，利器非能操。
<br>
<br>　　六旬始归奏，霜落秋原蒿。寄谢守土臣，努力清郡曹。
<br>
<br>　　须知所甚卑，勿谓天之高。
<br>
<br>　　卷489_3  「桥山怀古」舒元舆
<br>
<br>　　轩辕厌代千万秋，渌波浩荡东南流。今来古往无不死，
<br>
<br>　　独有天地长悠悠。我乘驿骑到中部，古闻此地为渠搜。
<br>
<br>　　桥山突兀在其左，荒榛交锁寒风愁。神仙天下亦如此，
<br>
<br>　　况我戚促同蜉游。谁言衣冠葬其下，不见弓剑何人收。
<br>
<br>　　哀喧叫笑牧童戏，阴天月落狐狸游。却思皇坟立人极，
<br>
<br>　　车轮马迹无不周。洞庭张乐降玄鹤，涿鹿大战摧蚩尤。
<br>
<br>　　知勇神天不自大，风后力牧输长筹。襄城迷路问童子，
<br>
<br>　　帝乡归去无人留。崆峒求道失遗迹，荆山铸鼎馀荒丘。
<br>
<br>　　君不见黄龙飞去山下路，断髯成草风飕飕。
<br>
<br>　　卷489_4  「坊州按狱苏氏庄记室二贤自~州走马…寂寞因成诗寄之」舒元舆
<br>
<br>　　十年一相见，世俗信多岐。云雨易分散，山川长间之。
<br>
<br>　　我衔凤阙恩，按狱桥山陲。君在龙骧府，掌奏羽檄词。
<br>
<br>　　相去百馀里，魂梦自相驰。形容在胸臆，书札通相思。
<br>
<br>　　烦君爱我深，轻车忽载脂。塞门秋色老，霜气方凝姿。
<br>
<br>　　此地少平川，冈阜相参差。谁知路非远，行者多云疲。
<br>
<br>　　君能犯劲风，信宿凌欹危。情亲不自倦，下马开双眉。
<br>
<br>　　相对坐沉吟，屈指惊岁时。万事且莫问，一杯欣共持。
<br>
<br>　　阳乌忽西倾，明蟾挂高枝。卷帘引瑶玉，灭烛临霜墀。
<br>
<br>　　中庭有疏芦，淅淅闻风吹。长河卷云色，凝碧无瑕疵。
<br>
<br>　　一言开我怀，旷然澹希夷。悠悠夜方永，冷思偏相宜。
<br>
<br>　　眉睫无他人，与君闲解题。陶然叩寂寞，再请吟清诗。
<br>
<br>　　得意且忘言，何况竹与丝。顷刻过三夕，起坐轻四肢。
<br>
<br>　　明朝告行去，惨然还别离。出门送君去，君马扬金羁。
<br>
<br>　　回来坐空堂，寂寞无人知。重重碧云合，何处寻佳期。
<br>
<br>　　卷489_5  「履春冰」舒元舆
<br>
<br>　　投迹清冰上，凝光动早春。兢兢愁陷履，步步怯移身。
<br>
<br>　　鸟照微生水，狐听或过人。细迁形外影，轻蹑镜中轮。
<br>
<br>　　咫尺忧偏远，危疑惧已频。愿坚容足分，莫使独惊神。
<br>
<br>　　卷489_6  「赠李翱」舒元舆
<br>
<br>　　湘江舞罢忽成悲，便脱蛮靴出绛帷。
<br>
<br>　　谁是蔡邕琴酒客，魏公怀旧嫁文姬。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
