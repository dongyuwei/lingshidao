<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百九十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百九十八
<br>
<br>　　卷298_1  「凉州行」王建
<br>
<br>　　凉州四边沙皓皓，汉家无人开旧道。边头州县尽胡兵，
<br>
<br>　　将军别筑防秋城。万里人家皆已没，年年旌节发西京。
<br>
<br>　　多来中国收妇女，一半生男为汉语。蕃人旧日不耕犁，
<br>
<br>　　相学如今种禾黍。驱羊亦著锦为衣，为惜毡裘防斗时。
<br>
<br>　　养蚕缲茧成匹帛，那堪绕帐作旌旗。城头山鸡鸣角角，
<br>
<br>　　洛阳家家学胡乐。
<br>
<br>　　卷298_2  「寒食行」王建
<br>
<br>　　寒食家家出古城，老人看屋少年行。丘垄年年无旧道，
<br>
<br>　　车徒散行入衰草。牧儿驱牛下冢头，畏有家人来洒扫。
<br>
<br>　　远人无坟水头祭，还引妇姑望乡拜。三日无火烧纸钱，
<br>
<br>　　纸钱那得到黄泉。但看垄上无新土，此中白骨应无主。
<br>
<br>　　卷298_3  「促刺词（一作促促行）」王建
<br>
<br>　　促刺复促刺，水中无鱼山无石。少年虽嫁不得归，
<br>
<br>　　头白犹著父母衣。田边旧宅非所有，我身不及逐鸡飞。
<br>
<br>　　出门若有归死处，猛虎当衢向前去。百年不遣踏君门，
<br>
<br>　　在家谁唤为新妇。岂不见他邻舍娘，嫁来常在舅姑傍。
<br>
<br>　　卷298_4  「垄头水」王建
<br>
<br>　　垄水何年垄头别，不在山中亦呜咽。征人塞耳马不行，
<br>
<br>　　未到垄头闻水声。谓是西流入蒲海，还闻北去绕龙城。
<br>
<br>　　垄东垄西多屈曲，野麋饮水长簇簇。胡兵夜回水旁住，
<br>
<br>　　忆著来时磨剑处。向前无井复无泉，放马回看垄头树。
<br>
<br>　　卷298_5  「北邙行（一作北邙山）」王建
<br>
<br>　　北邙山头少闲土，尽是洛阳人旧墓。旧墓人家归葬多，
<br>
<br>　　堆著黄金无买处。天涯悠悠葬日促，冈坂崎岖不停毂。
<br>
<br>　　高张素幕绕铭旌，夜唱挽歌山下宿。洛阳城北复城东，
<br>
<br>　　魂车祖马长相逢。车辙广若长安路，蒿草少于松柏树。
<br>
<br>　　涧底盘陀石渐稀，尽向坟前作羊虎。谁家石碑文字灭，
<br>
<br>　　后人重取书年月。朝朝车马送葬回，还起大宅与高台。
<br>
<br>　　卷298_6  「温泉宫行」王建
<br>
<br>　　十月一日天子来，青绳御路无尘埃。宫前内里汤各别，
<br>
<br>　　每个白玉芙蓉开。朝元阁向山上起，城绕青山龙暖水。
<br>
<br>　　夜开金殿看星河，宫女知更月明里。武皇得仙王母去，
<br>
<br>　　山鸡昼鸣宫中树。温泉决决出宫流，宫使年年修玉楼。
<br>
<br>　　禁兵去尽无射猎，日西麋鹿登城头。梨园弟子偷曲谱，
<br>
<br>　　头白人间教歌舞。
<br>
<br>　　卷298_7  「春词」王建
<br>
<br>　　红烟满户日照梁，天丝软弱虫飞扬。菱花霍霍绕帷光，
<br>
<br>　　美人对镜著衣裳。庭中并种相思树，夜夜还栖双凤凰。
<br>
<br>　　卷298_8  「辽东行」王建
<br>
<br>　　辽东万里辽水曲，古戍无城复无屋。黄云盖地雪作山，
<br>
<br>　　不惜黄金买衣服。战回各自收弓箭，正西回面家乡远。
<br>
<br>　　年年郡县送征人，将与辽东作丘坂。宁为草木乡中生，
<br>
<br>　　有身不向辽东行。
<br>
<br>　　卷298_9  「塞上梅」王建
<br>
<br>　　天山路傍一株梅，年年花发黄云下。昭君已殁汉使回，
<br>
<br>　　前后征人惟系马。日夜风吹满陇头，还随陇水东西流。
<br>
<br>　　此花若近长安路，九衢年少无攀处。
<br>
<br>　　卷298_10  「戴胜词」王建
<br>
<br>　　戴胜谁与尔为名，木中作窠墙上鸣。声声催我急种谷，
<br>
<br>　　人家向田不归宿。紫冠采采褐羽斑，衔得蜻蜓飞过屋。
<br>
<br>　　可怜白鹭满绿池，不如戴胜知天时。
<br>
<br>　　卷298_11  「秋千词」王建
<br>
<br>　　长长丝绳紫复碧，袅袅横枝高百尺。少年儿女重秋千，
<br>
<br>　　盘巾结带分两边。身轻裙薄易生力，双手向空如鸟翼。
<br>
<br>　　下来立定重系衣，复畏斜风高不得。傍人送上那足贵，
<br>
<br>　　终赌鸣斗自起。回回若与高树齐，头上宝钗从堕地。
<br>
<br>　　眼前争胜难为休，足踏平地看始愁。
<br>
<br>　　卷298_12  「开池得古钗」王建
<br>
<br>　　美人开池北堂下，拾得宝钗金未化。凤凰半在双股齐，
<br>
<br>　　钿花落处生黄泥。当时堕地觅不得，暗想窗中还夜啼。
<br>
<br>　　可知将来对夫婿，镜前学梳古时髻。莫言至死亦不遗，
<br>
<br>　　还似前人初得时。
<br>
<br>　　卷298_13  「赛神曲」王建
<br>
<br>　　男抱琵琶女作舞，主人再拜听神语。新妇上酒勿辞勤，
<br>
<br>　　使尔舅姑无所苦。椒浆湛湛桂座新，一双长箭系红巾。
<br>
<br>　　但愿牛羊满家宅，十月报赛南山神。青天无风水复碧，
<br>
<br>　　龙马上鞍牛服轭。纷纷醉舞踏衣裳，把酒路旁劝行客。
<br>
<br>　　卷298_14  「田家留客」王建
<br>
<br>　　人家少能留我屋，客有新浆马有粟。远行僮仆应苦饥，
<br>
<br>　　新妇厨中炊欲熟。不嫌田家破门户，蚕房新泥无风土。
<br>
<br>　　行人但饮莫畏贫。明府上来何苦辛。丁宁回语屋中妻，
<br>
<br>　　有客勿令儿夜啼。双冢直西有县路，我教丁男送君去。
<br>
<br>　　卷298_15  「精卫词」王建
<br>
<br>　　精卫谁教尔填海，海边石子青磊磊。但得海水作枯池，
<br>
<br>　　海中鱼龙何所为。口穿岂为空衔石，山中草木无全枝。
<br>
<br>　　朝在树头暮海里，飞多羽折时堕水。高山未尽海未平，
<br>
<br>　　愿我身死子还生。
<br>
<br>　　卷298_16  「老妇叹镜」王建
<br>
<br>　　嫁时明镜老犹在，黄金镂画双凤背。忆昔咸阳初买来，
<br>
<br>　　灯前自绣芙蓉带。十年不开一片铁，长向暗中梳白发。
<br>
<br>　　今日后床重照看，生死终当此长别。
<br>
<br>　　卷298_17  「望夫石」王建
<br>
<br>　　望夫处，江悠悠。化为石，不回头。
<br>
<br>　　上头日日风复雨，行人归来石应语。
<br>
<br>　　卷298_18  「别鹤曲」王建
<br>
<br>　　主人一去池水绝，池鹤散飞不相别。青天漫漫碧水重，
<br>
<br>　　知向何山风雪中。万里虽然音影在，两心终是死生同。
<br>
<br>　　池边巢破松树死，树头年年乌生子。
<br>
<br>　　卷298_19  「乌栖曲」王建
<br>
<br>　　章华宫人夜上楼，君王望月西山头。
<br>
<br>　　夜深宫殿门不锁，白露满山山叶堕。
<br>
<br>　　卷298_20  「雉将雏」王建
<br>
<br>　　雉咿喔，雏出ob.毛斑斑，觜啄啄。学飞未得一尺高，
<br>
<br>　　还逐母行旋母脚。麦垄浅浅难蔽身，远去恋雏低怕人。
<br>
<br>　　时时土中鼓两翅，引雏拾虫不相离。
<br>
<br>　　卷298_21  「白歌二首」王建
<br>
<br>　　天河漫漫北斗璨，宫中乌啼知夜半。新缝白舞衣成，
<br>
<br>　　来迟邀得吴王迎。低鬟转面掩双袖。玉钗浮动秋风生。
<br>
<br>　　酒多夜长夜未晓，月明灯光两相照。后庭歌声更窈窕。
<br>
<br>　　馆娃宫中春日暮，荔枝木瓜花满树。城头乌栖休击鼓，
<br>
<br>　　青娥弹瑟白舞。夜天硬患星，宫中火照西江明。
<br>
<br>　　美人醉起无次第，堕钗遗满中庭。此时但愿可君意，
<br>
<br>　　回昼为宵亦不寐。年年奉君君莫弃。
<br>
<br>　　卷298_22  「短歌行」王建
<br>
<br>　　人初生，日初出。上山迟，下山疾。百年三万六千朝，
<br>
<br>　　夜里分将强半日。有歌有舞须早为，昨日健于今日时。
<br>
<br>　　人家见生男女好，不知男女催人老。短歌行，无乐声。
<br>
<br>　　卷298_23  「饮马长城窟」王建
<br>
<br>　　长城窟，长城窟边多马骨。古来此地无井泉，
<br>
<br>　　赖得秦家筑城卒。征人饮马愁不回，长城变作望乡堆。
<br>
<br>　　蹄踪未干人去近，续后马来泥污尽。枕弓睡著待水生，
<br>
<br>　　不见阴山在前阵。马蹄足脱装马头，健儿战死谁封侯。
<br>
<br>　　卷298_24  「乌夜啼」王建
<br>
<br>　　庭树乌，尔何不向别处栖，夜夜夜半当户啼。
<br>
<br>　　家人把烛出洞户，惊栖失群飞落树。一飞直欲飞上天。
<br>
<br>　　回回不离旧栖处。未明重绕主人屋，欲下空中黑相触。
<br>
<br>　　风飘雨湿亦不移，君家树头多好枝。
<br>
<br>　　卷298_25  「簇蚕辞」王建
<br>
<br>　　蚕欲老，箔头作茧丝皓皓。场宽地高风日多，
<br>
<br>　　不向中庭z4蒿草。神蚕急作莫悠扬，年来为尔祭神桑。
<br>
<br>　　但得青天不下雨，上无苍蝇下无鼠。新妇拜簇愿茧稠，
<br>
<br>　　女洒桃浆男打鼓。三日开箔雪团团，先将新茧送县官。
<br>
<br>　　已闻乡里催织作，去与谁人身上著。
<br>
<br>　　卷298_9  「渡辽水」王建
<br>
<br>　　渡辽水，此去咸阳五千里。来时父母知隔生，
<br>
<br>　　重著衣裳如送死。亦有白骨归咸阳，营家各与题本乡。
<br>
<br>　　身在应无回渡日，驻马相看辽水傍。
<br>
<br>　　卷298_10  「空城雀」王建
<br>
<br>　　空城雀，何不飞来人家住，空城无人种禾黍。
<br>
<br>　　土间生子草间长，满地蓬蒿幸无主。近村虽有高树枝，
<br>
<br>　　雨中无食长苦饥。八月小儿挟弓箭，家家畏向田头飞。
<br>
<br>　　但能不出空城里，秋时百草皆有子。报言黄口莫啾啾，
<br>
<br>　　长尔得成无横死。
<br>
<br>　　卷298_11  「水运行」王建
<br>
<br>　　西江运船立红帜，万棹千帆绕江水。去年六月无稻苗，
<br>
<br>　　已说水乡人饿死。县官部船日算程，暴风恶雨亦不停。
<br>
<br>　　在生有乐当有苦，三年作官一年行。坏舟畏鼠复畏漏，
<br>
<br>　　恐向太仓折升斗。辛勤耕种非毒药，看著不入农夫口。
<br>
<br>　　用尽百金不为费，但得一金即为利。远征海稻供边食，
<br>
<br>　　岂如多种边头地。
<br>
<br>　　卷298_12  「当窗织」王建
<br>
<br>　　叹息复叹息，园中有枣行人食。贫家女为富家织。
<br>
<br>　　翁母隔墙不得力。水寒手涩丝脆断，续来续去心肠烂。
<br>
<br>　　草虫促促机下啼，两日催成一匹半。输官上顶有零落，
<br>
<br>　　姑未得衣身不著。当窗却羡青楼倡，十指不动衣盈箱。
<br>
<br>　　卷298_13  「失钗怨」王建
<br>
<br>　　贫女铜钗惜于玉，失却来寻一日哭。嫁时女伴与作妆，
<br>
<br>　　头戴此钗如凤凰。双杯行酒六亲喜，我家新妇宜拜堂。
<br>
<br>　　镜中乍无失髻样，初起犹疑在床上。高楼翠钿飘舞尘，
<br>
<br>　　明日从头一遍新。
<br>
<br>　　卷298_14  「春燕词」王建
<br>
<br>　　新燕新燕何不定，东家绿池西家井。飞鸣当户影悠扬，
<br>
<br>　　一绕檐头一绕梁。黄姑说向新妇女，去年堕子污衣箱。
<br>
<br>　　已能辞山复过海，幸我堂前故巢在。求食慎勿爱高飞，
<br>
<br>　　空中饥鸢为尔害。辛勤作窠在画梁，愿得年年主人富。
<br>
<br>　　卷298_15  「主人故池」王建
<br>
<br>　　高池高阁上连起，荷叶团团盖秋水。
<br>
<br>　　主人已远凉风生，旧客不来芙蓉死。
<br>
<br>　　卷298_16  「古宫怨」王建
<br>
<br>　　乳乌哑哑飞复啼，城头晨夕宫中栖。
<br>
<br>　　吴王别殿绕江水，后宫不开美人死。
<br>
<br>　　卷298_17  「关山月」王建
<br>
<br>　　关山月，营开道白前军发。冻轮当碛光悠悠，
<br>
<br>　　照见三堆两堆骨。边风割面天欲明，金沙岭西看看没。
<br>
<br>　　卷298_18  「赠离曲」王建
<br>
<br>　　合欢叶堕梧桐秋，鸳鸯背飞水分流。少年使我忽相弃。
<br>
<br>　　雌号雄鸣夜悠悠。夜长月没虫切切，冷风入房灯焰灭。
<br>
<br>　　若知中路各西东，彼此不忘同心结。收取头边蛟龙枕，
<br>
<br>　　留著箱中双雉裳。我今焚却旧房物，免使他人登尔床。
<br>
<br>　　卷298_19  「宛转词」王建
<br>
<br>　　宛宛转转胜上纱，红红绿绿苑中花。
<br>
<br>　　纷纷泊泊夜飞鸦，寂寂寞寞离人家。
<br>
<br>　　卷298_20  「水夫谣」王建
<br>
<br>　　苦哉生长当驿边，官家使我牵驿船。辛苦日多乐日少，
<br>
<br>　　水宿沙行如海鸟。逆风上水万斛重，前驿迢迢后淼淼。
<br>
<br>　　半夜缘堤雪和雨，受他驱遣还复去。衣寒衣湿披短蓑，
<br>
<br>　　臆穿足裂忍痛何。到明辛苦无处说，齐声腾踏牵船出。
<br>
<br>　　一间茆屋何所直，父母之乡去不得。我愿此水作平田，
<br>
<br>　　长使水夫不怨天。
<br>
<br>　　卷298_21  「田家行」王建
<br>
<br>　　男声欣欣女颜悦，人家不怨言语别。五月虽热麦风清，
<br>
<br>　　檐头索索缲车鸣。野蚕作茧人不取，叶间扑扑秋蛾生。
<br>
<br>　　麦收上场绢在轴，的知输得官家足。不望入口复上身，
<br>
<br>　　且免向城卖黄犊。回家衣食无厚薄，不见县门身即乐。
<br>
<br>　　卷298_22  「去妇」王建
<br>
<br>　　新妇去年胼手足，衣不暇缝蚕废簇。白头使我忧家事，
<br>
<br>　　还如夜里烧残烛。当初为取傍人语，岂道如今自辛苦。
<br>
<br>　　在时纵嫌织绢迟，有丝不上邻家机。
<br>
<br>　　卷298_23  「神树词」王建
<br>
<br>　　我家家西老棠树，须晴即晴雨即雨。四时八节上杯盘，
<br>
<br>　　愿神莫离神处所。男不着丁女在舍，官事上下无言语。
<br>
<br>　　老身长健树婆娑，万岁千年作神主。
<br>
<br>　　卷298_24  「祝鹊」王建
<br>
<br>　　神鹊神鹊好言语，行人早回多利赂。
<br>
<br>　　我今庭中栽好树，与汝作巢当报汝。
<br>
<br>　　卷298_25  「古谣」王建
<br>
<br>　　一东一西垄头水，一聚一散天边霞。
<br>
<br>　　一来一去道上客，一颠一倒池中麻。
<br>
<br>　　卷298_26  「公无渡河」王建
<br>
<br>　　渡头恶天两岸远，波涛塞川如叠坂。幸无白刃驱向前，
<br>
<br>　　何用将身自弃捐。蛟龙啮骨鱼食血，黄泥直下无青天。
<br>
<br>　　男儿纵轻妇人语，惜君性命还须取。妇人无力挽断衣，
<br>
<br>　　舟沈身死悔难追。公无渡河，公须自为。
<br>
<br>　　卷298_27  「海人谣」王建
<br>
<br>　　海人无家海里住，采珠役象为岁赋。
<br>
<br>　　恶波横天山塞路，未央宫中常满库。
<br>
<br>　　卷298_28  「行见月」王建
<br>
<br>　　月初生，居人见月一月行。行行一年十二月，
<br>
<br>　　强半马上看盈缺。百年欢乐能几何，在家见少行见多。
<br>
<br>　　不缘衣食相驱遣，此身谁愿长奔波。箧中有帛仓有粟，
<br>
<br>　　岂向天涯走碌碌。家人见月望我归，正是道上思家时。
<br>
<br>　　卷298_29  「七夕曲」王建
<br>
<br>　　河边独自看星宿，夜织天丝难接续。抛梭振镊动明，
<br>
<br>　　为有秋期眠不足。遥愁今夜河水隔，龙驾车辕鹊填石。
<br>
<br>　　流苏翠帐星渚间，环无声灯寂寂。两情缠绵忽如故。
<br>
<br>　　复畏秋风生晓路。幸回郎意且斯须，一年中别今始初。
<br>
<br>　　明星未出少停车。
<br>
<br>　　卷298_30  「两头纤纤」王建
<br>
<br>　　两头纤纤青玉i，半白半黑头上发。
<br>
<br>　　逼逼仆仆春冰裂，磊磊落落桃花结。
<br>
<br>　　卷298_31  「独漉歌」王建
<br>
<br>　　独独漉漉，鼠食猫肉。乌日中，鹤露宿。黄河水直人心曲。
<br>
<br>　　卷298_32  「寄远曲」王建
<br>
<br>　　美人别来无处所，巫山月明湘江雨。千回相见不分明，
<br>
<br>　　井底看星梦中语。两心相对尚难知，何况万里不相疑。
<br>
<br>　　卷298_33  「伤韦令孔雀词」王建
<br>
<br>　　可怜孔雀初得时，美人为尔别开池。池边凤凰作伴侣，
<br>
<br>　　羌声鹦鹉无言语。雕笼玉架嫌不栖，夜夜思归向南舞。
<br>
<br>　　如今憔悴人见恶，万里更求新孔雀。热眠雨水饥拾虫，
<br>
<br>　　翠尾盘泥金彩落。多时人养不解飞，海山风黑何处归。
<br>
<br>　　卷298_34  「伤邻家鹦鹉词」王建
<br>
<br>　　东家小女不惜钱，买得鹦鹉独自怜。自从死却家中女，
<br>
<br>　　无人更共鹦鹉语。十日不饮一滴浆，泪渍绿毛头似鼠。
<br>
<br>　　舌关哑咽畜哀怨，开笼放飞离人眼。短声亦绝翠臆翻，
<br>
<br>　　新墓崔嵬旧巢远。此禽有志女有灵，定为连理相并生。
<br>
<br>　　卷298_35  「春来曲」王建
<br>
<br>　　春欲来，每日望春门早开。黄衫白马带尘土，
<br>
<br>　　逢著探春人却回。御堤内园晓过急，九衢大宅家家入。
<br>
<br>　　青帝少女染桃花，露妆初出红犹湿。光风暾暾蝶宛宛，
<br>
<br>　　绕树气匝枝柯软。可怜寒食街中郎，早起著得单衣裳。
<br>
<br>　　少年即见春好处，似我白头无好树。
<br>
<br>　　卷298_36  「春去曲」王建
<br>
<br>　　春已去，花亦不知春去处。缘冈绕涧却归来，
<br>
<br>　　百回看著无花树。就中一夜东风恶，收红拾紫无遗落。
<br>
<br>　　老夫不比少年儿，不中数与春别离。
<br>
<br>　　卷298_37  「东征行」王建
<br>
<br>　　桐柏水西贼星落，枭雏夜飞林木恶。相国刻日波涛清，
<br>
<br>　　当朝自请东南征。舍人为宾侍郎副，晓觉蓬莱欠声。
<br>
<br>　　玉阶舞蹈谢旌节，生死向前山可穴。同时赐马并赐衣，
<br>
<br>　　御楼看带弓刀发。马前猛士三百人，金书左右红旗新。
<br>
<br>　　司庖常膳皆得对，好事将军封尔身。男儿生杀在手里，
<br>
<br>　　营门老将皆忧死。影兹盏蹦仙剑不立功名终不还。
<br>
<br>　　卷298_38  「荆门行」王建
<br>
<br>　　江边行人暮悠悠，山头殊未见荆州。岘亭西南路多曲，
<br>
<br>　　栎林深深石镞镞。看炊红米煮白鱼，夜向鸡鸣店家宿。
<br>
<br>　　南中三月蚊蚋生，黄昏不闻人语声。生纱帷疏薄如雾，
<br>
<br>　　隔衣k肤耳边鸣。欲明不待灯火起，唤得官船过蛮水。
<br>
<br>　　女儿停客茆屋新，开门扫地桐花里。犬声扑扑寒溪烟，
<br>
<br>　　人家烧竹种山田。巴云欲雨薰石热，麋鹿度江虫出穴。
<br>
<br>　　大蛇过处一山腥，野牛惊跳双角折。斜分汉水横千山，
<br>
<br>　　山青水绿荆门关。向前问个长沙路，旧是屈原沈溺处。
<br>
<br>　　谁家丹硪涯侠矗逢著流人从此去。月明山鸟多不栖，
<br>
<br>　　下枝飞上高枝啼。主人念远心不怿，罗衫卧对章台夕。
<br>
<br>　　红烛交横各自归，酒醒还是他乡客。壮年留滞尚思家，
<br>
<br>　　况复白头在天涯。
<br>
<br>　　卷298_39  「镜听词」王建
<br>
<br>　　重重摩挲嫁时镜，夫婿远行凭镜听。回身不遣别人知，
<br>
<br>　　人意丁宁镜神圣。怀中收拾双锦带，恐畏街头见惊怪。
<br>
<br>　　嗟嗟eP々下堂阶，独自灶前来跪拜。出门愿不闻悲哀，
<br>
<br>　　郎在任郎回未回。月明地上人过尽，好语多同皆道来。
<br>
<br>　　卷帷上床喜不定。与郎裁衣失翻正。可中三日得相见，
<br>
<br>　　重绣锦囊磨镜面。
<br>
<br>　　卷298_40  「行宫词」王建
<br>
<br>　　上阳宫到蓬莱殿，行宫岩岩遥相见。向前天子行幸多，
<br>
<br>　　马蹄车辙山川遍。当时州县每年修，皆留内人看玉案。
<br>
<br>　　禁兵夺得明堂后，长闭桃源与绮绣。开元歌舞古草头，
<br>
<br>　　梁州乐人世嫌旧。官家乏人作宫户，不泥宫墙斫宫树。
<br>
<br>　　两边仗屋半崩摧，夜火入林烧殿柱。休封中岳六十年，
<br>
<br>　　行宫不见人眼穿。
<br>
<br>　　卷298_41  「羽林行」王建
<br>
<br>　　长安恶少出名字，楼下劫商楼上醉。天明下直明光宫，
<br>
<br>　　散入五陵松柏中。百回杀人身合死，赦书尚有收城功。
<br>
<br>　　九衢一日消息定，乡吏籍中重改姓。出来依旧属羽林，
<br>
<br>　　立在殿前射飞禽。
<br>
<br>　　卷298_42  「射虎行」王建
<br>
<br>　　自去射虎得虎归，官差射虎得虎迟。独行以死当虎命，
<br>
<br>　　两人因疑终不定。朝朝暮暮空手回，山下绿苗成道径。
<br>
<br>　　远立不敢污箭镞，闻死还来分虎肉。惜留猛虎著深山，
<br>
<br>　　射杀恐畏终身闲。
<br>
<br>　　卷298_43  「远将归」王建
<br>
<br>　　远将归，胜未别离时。在家相见熟，新归欢不足。
<br>
<br>　　去愿车轮迟，回思马蹄速。但令在舍相对贫，
<br>
<br>　　不向天涯金绕身。
<br>
<br>　　卷298_44  「寻H歌」王建
<br>
<br>　　人间百戏皆可学，寻H不比诸馀乐。重梳短髻下金钿，
<br>
<br>　　红帽青巾各一边。身轻足捷胜男子，绕竿四面争先缘。
<br>
<br>　　习多倚附欹竿滑，上下蹁跹皆著袜。翻身垂颈欲落地，
<br>
<br>　　却住把腰初似歇。大竿百夫擎不起，袅袅半在青云里。
<br>
<br>　　纤腰女儿不动容，戴行直舞一曲终。回头但觉人眼见，
<br>
<br>　　矜难恐畏天无风。险中更险何曾失，山鼠悬头猿挂膝。
<br>
<br>　　小垂一手当舞盘，斜惨双蛾看落日。斯须改变曲解新，
<br>
<br>　　贵欲欢他平地人。散时满面生颜色，行步依前无气力。
<br>
<br>　　卷298_45  「铜雀台」王建
<br>
<br>　　娇爱更何日，高台空数层。含啼映双袖，不忍看西陵。
<br>
<br>　　漳水东流无复来，百花辇路为苍苔。青楼月夜长寂寞，
<br>
<br>　　碧云日暮空裴回。君不见邺中万事非昔时，
<br>
<br>　　古人不在今人悲。春风不逐君王去，草色年年旧宫路。
<br>
<br>　　宫中歌舞已浮云，空指行人往来处。
<br>
<br>　　卷298_46  「鸡鸣曲」王建
<br>
<br>　　鸡初鸣，明星照东屋；鸡再鸣，红霞生海腹。
<br>
<br>　　百官待漏双阙前，圣人亦挂山龙服。宝钗命妇灯下起，
<br>
<br>　　环玲珑晓光里。直内初烧玉案香，司更尚滴铜壶水。
<br>
<br>　　金吾卫里直郎妻，到明不睡听晨鸡。天头日月相送迎，
<br>
<br>　　夜栖旦鸣人不迷。
<br>
<br>　　卷298_47  「送衣曲」王建
<br>
<br>　　去秋送衣渡黄河，今秋送衣上陇坂。妇人不知道径处，
<br>
<br>　　但问新移军近远。半年著道经雨湿，开笼见风衣领急。
<br>
<br>　　旧来十月初点衣，与郎著向营中集。絮时厚厚绵纂纂，
<br>
<br>　　贵欲征人身上暖。愿身莫著裹尸归，愿妾不死长送衣。
<br>
<br>　　卷298_48  「斜路行」王建
<br>
<br>　　世间娶容非娶妇，中庭牡丹胜松树。九衢大道人不行，
<br>
<br>　　走马奔车逐斜路。斜路行熟直路荒，东西岂是横太行。
<br>
<br>　　南楼弹弦北户舞，行人到此多回徨。头白如丝面如茧，
<br>
<br>　　亦学少年行不返。纵令自解思故乡，轮折蹄穿白日晚。
<br>
<br>　　谁将古曲换斜音，回取行人斜路心。
<br>
<br>　　卷298_49  「织锦曲」王建
<br>
<br>　　大女身为织锦户，名在县家供进簿。长头起样呈作官，
<br>
<br>　　闻道官家中苦难。回花侧叶与人别，唯恐秋天丝线干。
<br>
<br>　　红缕葳蕤紫茸软，蝶飞参差花宛转。一梭声尽重一梭，
<br>
<br>　　玉腕不停罗袖卷。窗中夜久睡髻偏，横钗欲堕垂著肩。
<br>
<br>　　合衣卧时参没后，停灯起在鸡鸣前。一匹千金亦不卖，
<br>
<br>　　限日未成宫里怪。锦江水涸贡转多，宫中尽著单丝罗。
<br>
<br>　　莫言山积无尽日，百尺高楼一曲歌。
<br>
<br>　　卷298_50  「捣衣曲（一作送衣曲）」王建
<br>
<br>　　月明中庭捣衣石，掩帷下堂来捣帛。妇姑相对神力生，
<br>
<br>　　双揎白腕调杵声。高楼敲玉节会成，家家不睡皆起听。
<br>
<br>　　秋天丁丁复冻冻，玉钗低昂衣带动。夜深月落冷如刀，
<br>
<br>　　湿著一双纤手痛。回编易裂看生熟，鸳鸯纹成水波曲。
<br>
<br>　　重烧熨斗帖两头，与郎裁作迎寒裘。
<br>
<br>　　卷298_51  「秋夜曲二首」王建
<br>
<br>　　天清漏长霜泊泊，兰绿收荣桂膏涸。高楼云鬟弄婵娟，
<br>
<br>　　古瑟暗断秋风弦。玉关遥隔万里道，金刀不剪双泪泉。
<br>
<br>　　香囊火死香气少，向帷合眼何时晓。城乌作营啼野月，
<br>
<br>　　秦州少妇生离别。
<br>
<br>　　秋灯向壁掩洞房，良人此夜直明光。
<br>
<br>　　天河悠悠漏水长，南楼北斗两相当。
<br>
<br>　　卷298_52  「题台州隐静寺」王建
<br>
<br>　　隐静灵仙寺天凿，杯度飞来建岩壑。五峰直上插银河，
<br>
<br>　　一涧当空泻寥廓。崆峒黯淡碧琉璃，白云吞吐红莲阁。
<br>
<br>　　不知势压天几重，钟声常闻月中落。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
