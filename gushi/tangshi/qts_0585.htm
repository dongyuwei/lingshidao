<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百八十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百八十五
<br>
<br>　　卷585_1  「皎皎词」刘驾
<br>
<br>　　皎皎复皎皎，逢时即为好。高秋亦有花，不及当春草。
<br>
<br>　　班姬入后宫，飞燕舞东风。青娥中夜起，长叹月明里。
<br>
<br>　　卷585_2  「长安旅舍纾情投先达（一作长安抒怀寄知己）」刘驾
<br>
<br>　　岐路不在地，马蹄徒苦辛。上国闻姓名，不如山中人。
<br>
<br>　　大宅满六街，此身入谁门。愁心日散乱，有似空中尘。
<br>
<br>　　白露下长安，百虫鸣草根。方当秋赋日，却忆归山村。
<br>
<br>　　静女头欲白，良媒况我邻。无令苦长叹，长叹销人魂。
<br>
<br>　　卷585_3  「送友下第游雁门」刘驾
<br>
<br>　　相别灞水湄，夹水柳依依。我愿醉如死，不见君去时。
<br>
<br>　　所诣星斗北，直行到犹迟。况复挈空囊，求人悲路岐。
<br>
<br>　　北门记室贤，爱我学古诗。待君如待我，此事固不疑。
<br>
<br>　　雁门春色外，四月雁未归。主人拂金台，延客夜开扉。
<br>
<br>　　舒君郁郁怀，饮彼白玉卮。若不化女子，功名岂无期。
<br>
<br>　　卷585_4  「读史」刘驾
<br>
<br>　　平地见天涯，登高天更远。功名及所望，岐路又满眼。
<br>
<br>　　万金买园林，千金修池馆。他人厌游览，身独恋轩冕。
<br>
<br>　　唯有汉二疏，应觉还家晚。
<br>
<br>　　卷585_5  「反贾客乐（乐府有贾客乐，今反之）」刘驾
<br>
<br>　　无言贾客乐，贾客多无墓。行舟触风浪，尽入鱼腹去。
<br>
<br>　　农夫更苦辛，所以羡尔身。
<br>
<br>　　卷585_6  「送李垣先辈归嵩少旧居」刘驾
<br>
<br>　　高秋灞郝罚游子多惨戚。君于此地行，独似寻春色。
<br>
<br>　　文章满人口，高第非苟得。要路在长安，归山却为客。
<br>
<br>　　□□□□□，狂歌罢叹息。我岂无故山，千里同外国。
<br>
<br>　　卷585_7  「苦寒吟」刘驾
<br>
<br>　　百泉冻皆咽，我吟寒更切。半夜倚乔松，不觉满衣雪。
<br>
<br>　　竹竿有甘苦，我爱抱苦节。鸟声有悲欢，我爱口流血。
<br>
<br>　　潘生若解吟，更早生白发。
<br>
<br>　　卷585_8  「上巳日」刘驾
<br>
<br>　　上巳曲江滨，喧于市朝路。相寻不见者，此地皆相遇。
<br>
<br>　　日光去此远，翠幕张如雾。何事欢娱中，易觉春城暮。
<br>
<br>　　物情重此节，不是爱芳树。明日花更多，何人肯回顾。
<br>
<br>　　卷585_9  「春台」刘驾
<br>
<br>　　台上树阴合，台前流水多。青春不出门，坐见野田花。
<br>
<br>　　谁能学公子，走马逐香车。六街尘满衣，鼓绝方还家。
<br>
<br>　　卷585_10  「钓台怀古」刘驾
<br>
<br>　　澄流可濯缨，严子但垂纶。孤坐九层石，远笑清渭滨。
<br>
<br>　　潜龙飞上天，四海岂无云。清气不零雨，安使洗尘氛。
<br>
<br>　　我来吟高风，仿佛见斯人。江月尚皎皎，江石亦磷磷。
<br>
<br>　　如何台下路，明日又迷津。
<br>
<br>　　卷585_11  「励志（一作续励志）」刘驾
<br>
<br>　　白发岂有情，贵贱同日生。二轮不暂驻，似趁长安程。
<br>
<br>　　前堂吹参差，不作缑山声。后园植木槿，月照无馀英。
<br>
<br>　　及时立功德，身后犹光明。仲尼亦为土，鲁人焉敢耕。
<br>
<br>　　卷585_12  「桑妇」刘驾
<br>
<br>　　墙下桑叶尽，春蚕半未老。城南路迢迢，今日起更早。
<br>
<br>　　四邻无去伴，醉卧青楼晓。妾颜不如谁，所贵守妇道。
<br>
<br>　　一春常在树，自觉身如鸟。归来见小姑，新妆弄百草。
<br>
<br>　　卷585_13  「上马叹」刘驾
<br>
<br>　　羸马行迟迟，顽童去我远。时时一回顾，不觉白日晚。
<br>
<br>　　路傍豪家宅，楼上红妆满。十月庭花开，花前吹玉管。
<br>
<br>　　君当未贵日，岂不常屯蹇。如何见布衣，忽若尘入眼。
<br>
<br>　　布衣岂常贱，世事车轮转。
<br>
<br>　　卷585_14  「唐乐府十首。送征夫」刘驾
<br>
<br>　　昔送征夫苦，今送征夫乐。寒衣纵携去，应向归时著。
<br>
<br>　　天子待功成，别造凌烟阁。
<br>
<br>　　卷585_15  「唐乐府十首。输者讴」刘驾
<br>
<br>　　挽粟上高山，高山若平地。力尽心不怨，同我家私事。
<br>
<br>　　去者不遑宁，归者唱歌行。相逢古城下，立语天未明。
<br>
<br>　　一身远出塞，十口无税征。
<br>
<br>　　卷585_16  「唐乐府十首。吊西人」刘驾
<br>
<br>　　河湟父老地，尽知归明主。将军入空城，城下吊黄土。
<br>
<br>　　所愿边人耕，岁岁生禾黍。
<br>
<br>　　卷585_17  「唐乐府十首。边军过」刘驾
<br>
<br>　　城前兵马过，城里人高卧。官家自供给，畏我田产破。
<br>
<br>　　健儿食肥肉，战马食新谷。食饱物有馀，所恨无两腹。
<br>
<br>　　草青见军过，草白见军回。军回人更多，尽系西戎来。
<br>
<br>　　卷585_18  「唐乐府十首。望归马」刘驾
<br>
<br>　　东人望归马，马归莲峰下。莲峰与地平，亦不更征兵。
<br>
<br>　　卷585_19  「唐乐府十首。祝河水」刘驾
<br>
<br>　　河水清，照见远树枝。征人不饮马，再拜祝冯夷。
<br>
<br>　　从今亿万岁，不见河浊时。
<br>
<br>　　卷585_20  「唐乐府十首。田西边」刘驾
<br>
<br>　　刀剑作锄犁，耕田古城下。高秋禾黍多，无地放羊马。
<br>
<br>　　卷585_21  「唐乐府十首。昆山」刘驾
<br>
<br>　　肯时玉为宝，昆山过不得。今时玉为尘，昆山入中国。
<br>
<br>　　白玉尚如尘，谁肯爱金银。
<br>
<br>　　卷585_22  「唐乐府十首。乐边人」刘驾
<br>
<br>　　在乡身亦劳，在边腹亦饱。父兄若一处，任向边头老。
<br>
<br>　　卷585_23  「唐乐府十首。献贺觞」刘驾
<br>
<br>　　莫但取河湟，河湟非边疆。愿今日入处，亦似天中央。
<br>
<br>　　天子寿万岁，再拜献此觞。
<br>
<br>　　卷585_24  「且可怜行」刘驾
<br>
<br>　　园中花自早，不信外无花。良人未朝去，先出登香车。
<br>
<br>　　□□五□轮，满城闻呕哑。侍儿衣各别，头上金雀多。
<br>
<br>　　只是一家人，路人疑千家。过后香满陌，直到春日斜。
<br>
<br>　　今朝且可怜，莫问久如何。
<br>
<br>　　卷585_25  「筑台词（汉武筑通天台，役者苦之）」刘驾
<br>
<br>　　前杵与后杵，筑城声不住。我愿筑更高，得见秦皇墓。
<br>
<br>　　卷585_26  「邻女」刘驾
<br>
<br>　　君嫌邻女丑，取妇他乡县。料嫁与君人，亦为邻所贱。
<br>
<br>　　菖蒲花可贵，只为人难见。
<br>
<br>　　卷585_27  「山中夜坐」刘驾
<br>
<br>　　半夜山雨过，起来满山月。落尽醉处花，荒沟水决决。
<br>
<br>　　怆然惜春去，似与故人别。谁遣我多情，壮年无鬓发。
<br>
<br>　　卷585_28  「秦娥」刘驾
<br>
<br>　　秦娥十四五，面白于指爪。羞人夜采桑，惊起戴胜鸟。
<br>
<br>　　卷585_29  「牧童」刘驾
<br>
<br>　　牧童见客拜，山果怀中落。昼日驱牛归，前溪风雨恶。
<br>
<br>　　卷585_30  「古出塞」刘驾
<br>
<br>　　胡风不开花，四气多作雪。北人尚冻死，况我本南越。
<br>
<br>　　古来犬羊地，巡狩无遗辙。九土耕不尽，武皇犹征伐。
<br>
<br>　　中天有高阁，图画何时歇。坐恐塞上山，低于沙中骨。
<br>
<br>　　卷585_31  「寄远」刘驾
<br>
<br>　　雪花岂结子，徒满连理枝。嫁作征人妻，不得长相随。
<br>
<br>　　去年君点行，贱妾是新姬。别早见未熟，入梦无定姿。
<br>
<br>　　悄悄空闺中，蛩声绕罗帏。得书喜犹甚，况复见君时。
<br>
<br>　　卷585_32  「下第后屏居长安，书怀寄太原从事」刘驾
<br>
<br>　　刖足岂更长，良工隔千里。故山彭蠡上，归梦向汾水。
<br>
<br>　　低摧神气尽，僮仆心亦耻。未达谁不然，达者心思此。
<br>
<br>　　行年忽已壮，去老年更几。功名生不彰，身殁岂为鬼。
<br>
<br>　　才看芳草歇，即叹凉风起。匹马未来期，嘶声尚在耳。
<br>
<br>　　卷585_33  「早行」刘驾
<br>
<br>　　马上续残梦，马嘶时复惊。心孤多所虞，僮仆近我行。
<br>
<br>　　栖禽未分散，落月照古城。莫羡居者闲，冢边人已耕。
<br>
<br>　　卷585_34  「青门路」刘驾
<br>
<br>　　青门有归路，坦坦高槐下。贫贱自耻归，此地谁留我。
<br>
<br>　　门开送客去，落日懒回马。旅食帝城中，不如远游者。
<br>
<br>　　舟成于陆地，风水终相假。吾道谅如斯，立身无苟且。
<br>
<br>　　卷585_35  「效古」刘驾
<br>
<br>　　融融芳景和，杳杳春日斜。娇娆不自持，清唱顾蛾。
<br>
<br>　　终曲翻成泣，新人下香车。新人且莫喜，故人曾如此。
<br>
<br>　　燕赵犹生女，郎岂有终始。
<br>
<br>　　卷585_36  「战城南」刘驾
<br>
<br>　　城南征战多，城北无饥鸦。白骨马蹄下，谁言皆有家。
<br>
<br>　　城前水声苦，倏忽流万古。莫争城外城，城里终闲土。
<br>
<br>　　卷585_37  「曲江春霁」刘驾
<br>
<br>　　宿雨洗秦树，旧花如新开。池边草未干，日照人马来。
<br>
<br>　　马蹄踏流水，渐渐成尘埃。鸳鸯不敢下，飞绕岸东西。
<br>
<br>　　此地喧仍旧，归人亦满街。
<br>
<br>　　卷585_38  「赠先达」刘驾
<br>
<br>　　终南苍翠好，未必如故山。心期在荣名，三载居长安。
<br>
<br>　　昔蒙大雅匠，勉我工五言。业成时不重，辛苦只自怜。
<br>
<br>　　皎皎机上丝，尽作秦筝弦。贫女皆罢织，富人岂不寒。
<br>
<br>　　惊风起长波，浩浩何时还。待君当要路，一指王化源。
<br>
<br>　　卷585_39  「有感」刘驾
<br>
<br>　　弓剑不自行，难引河湟思。将军半夜饮，十里闻歌吹。
<br>
<br>　　高门几世宅，舞袖仍新赐。谁遣一书来，灯前问边事。
<br>
<br>　　卷585_40  「姑苏台（一作吴中怀古）」刘驾
<br>
<br>　　勾践饮胆日，吴酒正满杯。笙歌入海云，声自姑苏来。
<br>
<br>　　西施舞初罢，侍儿整金钗。众女不敢妒，自比泉下泥。
<br>
<br>　　越鼓声腾腾，吴天隔尘埃。难将甬东地，更学会稽栖。
<br>
<br>　　霸迹一朝尽，草中棠梨开。
<br>
<br>　　卷585_41  「豪家」刘驾
<br>
<br>　　九陌槐叶尽，青春在豪家。娇莺不出城，长宿庭上花。
<br>
<br>　　高楼登夜半，已见南山多。恩深势自然，不是爱骄奢。
<br>
<br>　　卷585_42  「山中有招」刘驾
<br>
<br>　　朗朗山月出，尘中事由生。人心虽不闲，九陌夜无行。
<br>
<br>　　学古以求闻，有如石上耕。齐姜早作妇，岂识闺中情。
<br>
<br>　　何如此幽居，地僻人不争。嘉树自昔有，茅屋因我成。
<br>
<br>　　取薪不出门，采药于前庭。春花虽无种，枕席芙蓉馨。
<br>
<br>　　君来食葵藿，天爵岂不荣。
<br>
<br>　　卷585_43  「空城雀」刘驾
<br>
<br>　　饥啄空城土，莫近太仓粟。一粒未充肠，却入公子腹。
<br>
<br>　　且吊城上骨，几曾害尔族。不闻庄辛语，今日寒芜绿。
<br>
<br>　　卷585_44  「冯叟居」刘驾
<br>
<br>　　天作冯叟居，山僧尚嫌僻。开门因两树，结宇倚翠壁。
<br>
<br>　　溪南有微径，时遇采芝客。往往白云生，对面千里隔。
<br>
<br>　　机忘若僮仆，常与猿鸟剧。晒药上小峰，庭深无日色。
<br>
<br>　　自忘归乡里，不见新旧戚。累累子孙墓，秋风吹古柏。
<br>
<br>　　卷585_45  「醒后」刘驾
<br>
<br>　　醉卧芳草间，酒醒日落后。壶觞半倾覆，客去应已久。
<br>
<br>　　不记折花时，何得花在手。
<br>
<br>　　卷585_46  「弃妇」刘驾
<br>
<br>　　回车在门前，欲上心更悲。路傍见花发，似妾初嫁时。
<br>
<br>　　养蚕已成茧，织素犹在机。新人应笑此，何如画蛾眉。
<br>
<br>　　昨日惜红颜，今日畏老迟。良媒去不远，此恨今告谁。
<br>
<br>　　卷585_47  「送李殷游边（一作送李殷游西京）」刘驾
<br>
<br>　　十年梦相识，一觏俄远别。征驾在我傍，草草意难说。
<br>
<br>　　君居洞庭日，诗句满魏阙。如何万里来，青桂看人折。
<br>
<br>　　行装不及备，西去偶然诀。孟夏出都门，红尘客衣热。
<br>
<br>　　荒城见羊马，野馆具薇蕨。边境渐无虞，旅宿常待月。
<br>
<br>　　西园置酒地，日夕簪裾列。壮志安可留，槐花樽前发。
<br>
<br>　　卷585_48  「江村」刘驾
<br>
<br>　　江水灌稻田，饥年稻亦熟。舟中爱桑麻，日午因成宿。
<br>
<br>　　相承几十代，居止连茅屋。四邻不相离，安肯去骨肉。
<br>
<br>　　书生说太苦，客路常在目。纵使富贵还，交亲几坟绿。
<br>
<br>　　卷585_49  「出门」刘驾
<br>
<br>　　出门羡他人，奔走如得涂。翻思他人意，与我或不殊。
<br>
<br>　　以兹聊自安，默默行九衢。生计逐羸马，每出似移居。
<br>
<br>　　客从我乡来，但得邻里书。田园几换主，梦归犹荷锄。
<br>
<br>　　进犹希万一，退复何所如。况今辟公道，安得不踌躇。
<br>
<br>　　卷585_50  「别道者」刘驾
<br>
<br>　　自君入城市，北邙无新坟。始信壶中药，不落白杨根。
<br>
<br>　　如何忽告归，华还笑人。玉笙无遗音，怅望缑岭云。
<br>
<br>　　卷585_51  「兰昌宫」刘驾
<br>
<br>　　宫兰非瑶草，安得春长在。回首春又归，翠华不能待。
<br>
<br>　　悲风生辇路，山川寂已晦。边恨在行人，行人无尽岁。
<br>
<br>　　卷585_52  「送友人擢第东归」刘驾
<br>
<br>　　同家楚天南，相识秦云西。古来悬弧义，岂顾子与妻。
<br>
<br>　　携手践名场，正遇公道开。君荣我虽黜，感恩同所怀。
<br>
<br>　　有马不复羸，有奴不复饥。灞岸秋草绿，却是还家时。
<br>
<br>　　青门一瓢空，分手去迟迟。期君辙未平，我车继东归。
<br>
<br>　　卷585_53  「久客」刘驾
<br>
<br>　　久客心易足，主人有馀力。如何昨宵梦，到晓家山色。
<br>
<br>　　南音入谁耳，曲尽头自白。
<br>
<br>　　卷585_54  「秋夕」刘驾
<br>
<br>　　促织灯下吟，灯光冷于水。乡魂坐中去，倚壁身如死。
<br>
<br>　　求名为骨肉，骨肉万馀里。富贵在何时，离别今如此。
<br>
<br>　　出门长叹息，月白西风起。
<br>
<br>　　卷585_55  「效陶」刘驾
<br>
<br>　　两曜无停驭，蓬壶应有墓。何况北邙山，只近市朝路。
<br>
<br>　　大恢生死网，飞走无逃处。白发忽已新，红颜岂如故。
<br>
<br>　　我有杯中物，可以消万虑。醉舞日婆娑，谁能记朝暮。
<br>
<br>　　如求神仙药，阶下亦种黍。但使长兀然，始见天地祖。
<br>
<br>　　卷585_56  「长门怨（一作张乔诗）」刘驾
<br>
<br>　　御泉长绕凤凰楼，只是恩波别处流。
<br>
<br>　　闲揲舞衣归未得，夜来砧杵六宫秋。
<br>
<br>　　卷585_57  「苦寒行」刘驾
<br>
<br>　　严寒动八荒，刺刺无休时。阳乌不自暖，雪压扶桑枝。
<br>
<br>　　岁暮寒益壮，青春安得归。朔雁到南海，越禽何处飞。
<br>
<br>　　谁言贫士叹，不为身无衣。
<br>
<br>　　卷585_58  「琪树下因吟六韵呈先达者」刘驾
<br>
<br>　　举世爱嘉树，此树何人识。清秋远山意，偶向亭际得。
<br>
<br>　　奇柯交若斗，珍叶密如织。尘中尚青葱，更想尘外色。
<br>
<br>　　所宜巢三鸟，影入瑶池碧。移根岂无时，一问紫烟客。
<br>
<br>　　卷585_59  「送人登第东归」刘驾
<br>
<br>　　学古既到古，反求鉴者难。见诗未识君，疑生建安前。
<br>
<br>　　海畔岂无家，终难成故山。得失虽由命，世途多险艰。
<br>
<br>　　我皇追古风，文柄付大贤。此时如为君，果在甲科间。
<br>
<br>　　晚达多早贵，举世咸为然。一夕颜却少，虽病心且安。
<br>
<br>　　所居似清明，冷灶起新烟。高情懒行乐，花盛仆马前。
<br>
<br>　　归程不淹留，指期到田园。香醪四邻熟，霜橘千株繁。
<br>
<br>　　肯忆长安夜，论诗风雪寒。
<br>
<br>　　卷585_60  「贾客词」刘驾
<br>
<br>　　贾客灯下起，犹言发已迟。高山有疾路，暗行终不疑。
<br>
<br>　　寇盗伏其路，猛兽来相追。金玉四散去，空囊委路岐。
<br>
<br>　　扬州有大宅，白骨无地归。少妇当此日，对镜弄花枝。
<br>
<br>　　卷585_61  「塞下曲」刘驾
<br>
<br>　　勒兵辽水边，风急卷旌旃。绝塞阴无草，平沙去尽天。
<br>
<br>　　下营看斗建，传号信狼烟。圣代书青史，当时破虏年。
<br>
<br>　　卷585_62  「春夜二首（后首一作秋怀）」刘驾
<br>
<br>　　一别杜陵归未期，只凭魂梦接亲知。
<br>
<br>　　近来欲睡兼难睡，夜夜夜深闻子规。
<br>
<br>　　几岁干戈阻路岐，忆山心切与心违。
<br>
<br>　　时难何处披衷抱，日日日斜空醉归。
<br>
<br>　　卷585_63  「V中感怀」刘驾
<br>
<br>　　顷年曾住此中来，今日重游事可哀。
<br>
<br>　　忆得几家欢宴处，家家家业尽成灰。
<br>
<br>　　卷585_64  「晓登迎春阁」刘驾
<br>
<br>　　未栉凭栏眺锦城，烟笼万井二江明。
<br>
<br>　　香风满阁花满树，树树树梢啼晓莺。
<br>
<br>　　卷585_65  「白髭」刘驾
<br>
<br>　　到处逢人求至药，几回染了又成丝。
<br>
<br>　　素丝易染髭难染，墨翟当年合泣髭。
<br>
<br>　　卷585_66  「送卢使君赴夔州」刘驾
<br>
<br>　　铙管随征旆，高秋上远巴。白波连雾雨，青壁断蒹葭。
<br>
<br>　　凭几双瞳静，登楼万井斜。政成知俗变，当应画轮车。
<br>
<br>　　卷585_67  「望月」刘驾
<br>
<br>　　清秋新霁与君同，江上高楼倚碧空。
<br>
<br>　　酒尽露零宾客散，更更更漏月明中。
<br>
<br>　　卷585_68  「古意」刘驾
<br>
<br>　　蒲帆出浦去，但见浦边树。不如马行郎，马迹犹在路。
<br>
<br>　　大舟不相载，买宅令委住。莫道留金多，本非爱郎富。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
