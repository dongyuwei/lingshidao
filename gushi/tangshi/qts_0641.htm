<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百四十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百四十一
<br>
<br>　　卷641_1  「小游仙诗九十八首」曹唐
<br>
<br>　　玉箫金瑟发商声，桑叶枯干海水清。
<br>
<br>　　净扫蓬莱山下路，略邀王母话长生。
<br>
<br>　　上元元日豁明堂，五帝望空拜玉皇。
<br>
<br>　　万树琪花千圃药，心知不敢辄形相。
<br>
<br>　　骑龙重过玉溪头，红叶还春碧水流。
<br>
<br>　　省得壶中见天地，壶中天地不曾秋。
<br>
<br>　　真王未许久从容，立在花前别甯封。
<br>
<br>　　手把玉箫头不举，自愁如醉倚黄龙。
<br>
<br>　　金殿无人锁绛烟，玉郎并不赏丹田。
<br>
<br>　　白龙蹀躞难回跋，争下红绡碧玉鞭。
<br>
<br>　　玄洲草木不知黄，甲子初开浩劫长。
<br>
<br>　　无限万年年少女，手攀红树满残阳。
<br>
<br>　　宫阙重重闭玉林，昆仑高辟彩云深。
<br>
<br>　　黄龙掉尾引郎去，使妾月明何处寻。
<br>
<br>　　风满涂山玉蕊稀，赤龙闲卧鹤东飞。
<br>
<br>　　紫梨烂尽无人吃，何事韩君去不归。
<br>
<br>　　武帝徒劳厌暮年，不曾清净不精专。
<br>
<br>　　上元少女绝还往，满灶丹成白玉烟。
<br>
<br>　　百辟朝回闭玉除，露风清宴桂花疏。
<br>
<br>　　西归使者骑金虎，垂鞭唱步虚。
<br>
<br>　　南斗阑珊北斗稀，茅君夜著紫霞衣。
<br>
<br>　　朝骑白鹿趁朝去，凤押笙歌逐后飞。
<br>
<br>　　焚香独自上天坛，桂树风吹玉简寒。
<br>
<br>　　长怕嵇康乏仙骨，与将仙籍再寻看。
<br>
<br>　　冰屋朱扉晓未开，谁将金策扣琼台。
<br>
<br>　　碧花红尾小仙犬，闲吠五云嗔客来。
<br>
<br>　　酒酽春浓琼草齐，真公饮散醉如泥。
<br>
<br>　　朱轮轧轧入云去，行到半天闻马嘶。
<br>
<br>　　白石山中自有天，竹花藤叶隔溪烟。
<br>
<br>　　朝来洞口围棋了，赌得青龙直几钱。
<br>
<br>　　海水西飞照柏林，青云斜倚锦云深。
<br>
<br>　　水风暗入古山叶，吹断步虚清磬音。
<br>
<br>　　玉诏新除沈侍郎，便分茅土镇东方。
<br>
<br>　　不知今夕游何处，侍从皆骑白凤凰。
<br>
<br>　　洞里烟霞无歇时，洞中天地足金芝。
<br>
<br>　　月明朗朗溪头树，白发老人相对棋。
<br>
<br>　　饥即餐霞闷即行，一声长啸万山青。
<br>
<br>　　穿花渡水来相访，珍重多才阮步兵。
<br>
<br>　　东妃闲著翠霞裙，自领笙歌出五云。
<br>
<br>　　清思密谈谁第一，不过邀取小茅君。
<br>
<br>　　月影悠悠秋树明，露吹犀簟象床轻。
<br>
<br>　　嫔妃久立帐门外，暗笑夫人推酒声。
<br>
<br>　　九天天路入云长，燕使何由到上方。
<br>
<br>　　玉女暗来花下立，手等勾问昭王。
<br>
<br>　　玉皇赐妾紫衣裳，教向桃源嫁阮郎。
<br>
<br>　　烂煮琼花劝君吃，恐君毛鬓暗成霜。
<br>
<br>　　花底休倾绿玉卮，云中含笑向安期。
<br>
<br>　　穷阳有数不知数，大似人间年少儿。
<br>
<br>　　玉色雌龙金络头，真妃骑出纵闲游。
<br>
<br>　　昆仑山上桃花底，一曲商歌天地秋。
<br>
<br>　　偷来洞口访刘君，缓步轻抬玉线裙。
<br>
<br>　　细擘桃花逐流水，更无言语倚彤云。
<br>
<br>　　西汉夫人下太虚，九霞裙幅五云舆。
<br>
<br>　　欲将碧字相教示，自解盘囊出素书。
<br>
<br>　　天上鸡鸣海日红，青腰侍女扫朱宫。
<br>
<br>　　洗花蒸叶滤清酒，待与夫人邀五翁。
<br>
<br>　　汗漫真游实可奇，人间天上几人知。
<br>
<br>　　周王不信长生话，空使苌弘碧泪垂。
<br>
<br>　　青锦缝裳绿玉，满身新带五云香。
<br>
<br>　　闲依碧海攀鸾驾，笑就苏君觅橘尝。
<br>
<br>　　鹤不西飞龙不行，露干云破洞箫清。
<br>
<br>　　少年仙子说闲事，遥隔彩云闻笑声。
<br>
<br>　　洞里烟深木叶粗，乘风使者降玄都。
<br>
<br>　　隔花相见遥相贺，擎出怀中赤玉符。
<br>
<br>　　芝蕙芸花烂漫春，瑞香烟露湿衣巾。
<br>
<br>　　玉童私地夸书札，偷写云谣暗赠人。
<br>
<br>　　天上邀来不肯来，人间双鹤又空回。
<br>
<br>　　秦皇汉武死何处，海畔红桑花自开。
<br>
<br>　　紫羽麾幢下玉京，却邀真母入三清。
<br>
<br>　　白龙久住浑相恋，斜倚祥云不肯行。
<br>
<br>　　鹤叫风悲竹叶疏，谁来五岭拜云车。
<br>
<br>　　人间肉马无轻步，踏破先生一卷书。
<br>
<br>　　夜降西坛宴已终，花残月榭雾朦胧。
<br>
<br>　　谁游八海门前过，空洞一声风雨中。
<br>
<br>　　忘却教人锁后宫，还丹失尽玉壶空。
<br>
<br>　　嫦娥若不偷灵药，争得长生在月中。
<br>
<br>　　D谷先生下宴时，月光初冷紫琼枝。
<br>
<br>　　凄清金石揭天地，事在世间人不知。
<br>
<br>　　共爱初平住九霞，焚香不出闭金华。
<br>
<br>　　白羊成队难收拾，吃尽溪头巨胜花。
<br>
<br>　　酒尽香残夜欲分，青童拜问紫阳君。
<br>
<br>　　月光悄悄笙歌远，马影龙声归五云。
<br>
<br>　　海树灵风吹彩烟，丹陵朝客欲升天。
<br>
<br>　　无央公子停鸾辔，笑泥娇妃索玉鞭。
<br>
<br>　　八景风回五凤车，昆仑山上看桃花。
<br>
<br>　　若教使者沽春酒，须觅馀杭阿母家。
<br>
<br>　　叔卿遍览九天春，不见人间故旧人。
<br>
<br>　　怪得蓬莱山下水，半成沙土半成尘。
<br>
<br>　　欲饮尊中云母浆，月明花里合笙簧。
<br>
<br>　　更教小奈将龙去，便向金坛取阮郎。
<br>
<br>　　海上桃花千树开，麻姑一去不知来。
<br>
<br>　　辽东老鹤应慵惰，教探桑田便不回。
<br>
<br>　　昨夜相邀宴杏坛，等闲乘醉走青鸾。
<br>
<br>　　红云塞路东风紧，吹破芙蓉碧玉冠。
<br>
<br>　　云鹤冥冥去不分，落花流水恨空存。
<br>
<br>　　不知玉女无期信，道与留门却闭门。
<br>
<br>　　采女平明受事回，暗交丹契锦囊开。
<br>
<br>　　欲书密诏防人见，佯喝青虬使莫来。
<br>
<br>　　太一元君昨夜过，碧云高髻绾婆娑。
<br>
<br>　　手抬玉策红于火，敲断金鸾使唱歌。
<br>
<br>　　碧瓦彤轩月殿开，九天花落瑞风来。
<br>
<br>　　玉皇欲著红龙衮，亲唤金妃下手裁。
<br>
<br>　　长房自贵解飞翻，五色云中独闭门。
<br>
<br>　　看却桑田欲成海，不知还往几人存。
<br>
<br>　　赤龙停步彩云飞，共道真王海上归。
<br>
<br>　　千岁红桃香破鼻，玉盘盛出与金妃。
<br>
<br>　　碧海灵童夜到时，徒劳相唤上琼池。
<br>
<br>　　因循天子能闲事，纵与青龙不解骑。
<br>
<br>　　且欲留君饮桂浆，九天无事莫推忙。
<br>
<br>　　青龙举步行千里，休道蓬莱归路长。
<br>
<br>　　侍女亲擎玉酒卮，满卮倾酒劝安期。
<br>
<br>　　等闲相别三千岁，长忆水边分枣时。
<br>
<br>　　万岁蛾眉不解愁，旋弹清瑟旋闲游。
<br>
<br>　　忽闻下界笙箫曲，斜倚红鸾笑不休。
<br>
<br>　　去住楼台一任风，十三天洞暗相通。
<br>
<br>　　行厨侍女炊何物，满灶无烟玉炭红。
<br>
<br>　　风动闲天清桂阴，水精帘箔冷沉沉。
<br>
<br>　　西妃少女多春思，斜倚彤云尽日吟。
<br>
<br>　　王母相留不放回，偶然沉醉卧瑶台。
<br>
<br>　　凭君与向萧郎道，教著青龙取妾来。
<br>
<br>　　绛节笙歌绕殿飞，紫皇欲到五云归。
<br>
<br>　　细腰侍女瑶花外，争向红房报玉妃。
<br>
<br>　　闻君新领八霞司，此别相逢是几时。
<br>
<br>　　妾有一觥云母酒，请君终宴莫推辞。
<br>
<br>　　方士飞轩驻碧霞，酒寒风冷月初斜。
<br>
<br>　　不知谁唱归春曲，落尽溪头白葛花。
<br>
<br>　　方朔朝来到我家，欲将灵树出丹霞。
<br>
<br>　　三千年后知谁在，拟种红桃待放花。
<br>
<br>　　水满桑田白日沈，冻云干霰湿重阴。
<br>
<br>　　辽东归客闲相过，因话尧年雪更深。
<br>
<br>　　朝回相引看红鸾，不觉风吹鹤氅偏。
<br>
<br>　　好是兴来骑白鹤，文妃为伴上重天。
<br>
<br>　　公子闲吟八景文，花南拜别上阳君。
<br>
<br>　　金鞭遥指玉清路，龙影马嘶归五云。
<br>
<br>　　一百年中是一春，不教日月辄移轮。
<br>
<br>　　金鳌头上蓬莱殿，唯有人间炼骨人。
<br>
<br>　　笑擎云液紫瑶觥，共请云和碧玉笙。
<br>
<br>　　花下偶然吹一曲，人间因识董双成。
<br>
<br>　　东皇长女没多年，从洗金芝到水边。
<br>
<br>　　无事伴他棋一局，等闲输却卖花钱。
<br>
<br>　　红草青林日半斜，闲乘小凤出彤霞。
<br>
<br>　　略寻旧路过西国，因得冰园一尺瓜。
<br>
<br>　　树下星沉月欲高，前溪水影湿龙毛。
<br>
<br>　　洞天云冷玉花发，公子尽披双锦袍。
<br>
<br>　　紫水风吹剑树寒，水边年少下红鸾。
<br>
<br>　　未知百一穷阳数，略请先生止的看。
<br>
<br>　　武皇含笑把金觥，更请霓裳一两声。
<br>
<br>　　护帐宫人最年少，舞腰时挈绣裙轻。
<br>
<br>　　琼树扶疏压瑞烟，玉皇朝客满花前。
<br>
<br>　　东风小饮人皆醉，短尾青龙枕水眠。
<br>
<br>　　彤阁钟鸣碧鹭飞，皇君催熨紫霞衣。
<br>
<br>　　丹房玉女心慵甚，贪看投壶不肯归。
<br>
<br>　　昆仑山上自鸡啼，羽客争升碧玉梯。
<br>
<br>　　因驾五龙看较艺，白鸾功用不如妻。
<br>
<br>　　沙野先生闭玉虚，焚香夜写紫微书。
<br>
<br>　　供承童子闲无事，教v琼花喂白驴。
<br>
<br>　　云陇琼花满地香，碧沙红水遍朱堂。
<br>
<br>　　外人欲压长生籍，拜请飞琼报玉皇。
<br>
<br>　　玉洞长春风景鲜，丈人私宴就芝田。
<br>
<br>　　笙歌暂向花间尽，便是人间一万年。
<br>
<br>　　青童传语便须回，报道麻姑玉蕊开。
<br>
<br>　　沧海成尘等闲事，且乘龙鹤看花来。
<br>
<br>　　绛树彤云户半开，守花童子怪人来。
<br>
<br>　　青牛卧地吃琼草，知道先生朝未回。
<br>
<br>　　石洞沙溪二十年，向明杭日夜朝天。
<br>
<br>　　白矾烟尽水银冷，不觉小龙床下眠。
<br>
<br>　　紫微深锁敞丹轩，太帝亲谈不死门。
<br>
<br>　　从此百寮俱拜后，走龙鞭虎下昆仑。
<br>
<br>　　云衫玉带好威仪，三洞真人入奏时。
<br>
<br>　　频着金鞭打龙角，为嗔西去上天迟。
<br>
<br>　　太子真娥相领行，当天合曲玉箫清。
<br>
<br>　　梨花新折东风软，犹在缑山乐笑声。
<br>
<br>　　洞里月明琼树风，画帘青室影朦胧。
<br>
<br>　　香残酒冷玉妃睡，不觉七真归海中。
<br>
<br>　　青苑红堂压瑞云，月明闲宴九阳君。
<br>
<br>　　不知昨夜谁先醉，书破明霞八幅裙。
<br>
<br>　　东溟两度作尘飞，一万年来会面稀。
<br>
<br>　　千树梨花百壶酒，共君论饮莫论诗。
<br>
<br>　　沧海令抛即未能，且缘鸾鹤立相仍。
<br>
<br>　　蔡家新妇莫嫌少，领取真珠三五升。
<br>
<br>　　溪影沉沙树影清，人家皆踏五音行。
<br>
<br>　　可怜三十六天路，星月满空琼草青。
<br>
<br>　　北斗西风吹白榆，穆公相笑夜投壶。
<br>
<br>　　花前玉女来相问，赌得青龙许赎无。
<br>
<br>　　九天王母皱蛾眉，惆怅无言倚桂枝。
<br>
<br>　　悔不长留穆天子，任将妻妾住瑶池。
<br>
<br>　　暂随凫伯纵闲游，饮鹿因过翠水头。
<br>
<br>　　宫殿寂寥人不见，碧花菱角满潭秋。
<br>
<br>　　新授金书八素章，玉皇教妾主扶桑。
<br>
<br>　　与君一别三千岁，却厌仙家日月长。
<br>
<br>　　八海风凉水影高，上卿教制赤霜袍。
<br>
<br>　　蛟丝玉线难裁割，须借玉妃金剪刀。
<br>
<br>　　海上风来吹杏枝，昆仑山上看花时。
<br>
<br>　　红龙锦b黄金勒，不是元君不得骑。
<br>
<br>　　绛阙夫人下北方，细环清佩响丁当。
<br>
<br>　　攀花笑入春风里，偷折红桃寄阮郎。
<br>
<br>　　卷641_2  「又游仙诗一绝（见《唐诗纪事》）」曹唐
<br>
<br>　　靖节先生几代孙，青娥曾接玉郎魂。
<br>
<br>　　春风流水还无赖，偷放桃花出洞门。
<br>
<br>　　卷641_3  「题武陵洞五首」曹唐
<br>
<br>　　此生终使此身闲，不是春时且要还。
<br>
<br>　　寄语桃花与流水，莫辞相送到人间。
<br>
<br>　　溪口回舟日已昏，却听鸡犬隔前村。
<br>
<br>　　殷勤重与秦人别，莫使桃花闭洞门。
<br>
<br>　　却恐重来路不通，殷勤回首谢春风。
<br>
<br>　　白鸡黄犬不将去，且寄桃花深洞中。
<br>
<br>　　桃花夹岸杳何之，花满春山水去迟。
<br>
<br>　　三宿武陵溪上月，始知人世有秦时。
<br>
<br>　　渡水傍山寻绝壁，白云飞处洞天开。
<br>
<br>　　仙人来往无行迹，石径春风长绿苔。
<br>
<br>　　卷641_4  「句」曹唐
<br>
<br>　　斩蛟青海上，射虎黑山头。（见《纪事》）。
<br>
<br>　　箫声欲尽月色苦，依旧汉家宫树秋。
<br>
<br>　　一曲哀歌茂陵道，汉家天子葬秋风。
<br>
<br>　　谁知汉武无仙骨，满灶黄金成白烟。（见张为《主客图》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
