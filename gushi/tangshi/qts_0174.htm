<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百七十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百七十四
<br>
<br>　　卷174_1  「秋日鲁郡尧祠亭上宴别杜补阙、范侍御」李白
<br>
<br>　　我觉秋兴逸，谁云秋兴悲。山将落日去，水与晴空宜。
<br>
<br>　　鲁酒白玉壶，送行驻金羁。歇鞍憩古木，解带挂横枝。
<br>
<br>　　歌鼓川上亭，曲度神飙吹。云归碧海夕，雁没青天时。
<br>
<br>　　相失各万里，茫然空尔思。
<br>
<br>　　卷174_2  「别鲁颂」李白
<br>
<br>　　谁道泰山高，下却鲁连节。谁云秦军众，摧却鲁连舌。
<br>
<br>　　独立天地间，清风洒兰雪。夫子还倜傥，攻文继前烈。
<br>
<br>　　错落石上松，无为秋霜折。赠言镂宝刀，千岁庶不灭。
<br>
<br>　　卷174_3  「别中都明府兄」李白
<br>
<br>　　吾兄诗酒继陶君，试宰中都天下闻。东楼喜奉连枝会，
<br>
<br>　　南陌愁为落叶分。城隅渌水明秋日，海上青山隔暮云。
<br>
<br>　　取醉不辞留夜月，雁行中断惜离群。
<br>
<br>　　卷174_4  「梦游天姥吟留别（一作别东鲁诸公）」李白
<br>
<br>　　海客谈瀛洲，烟涛微茫信难求。越人语天姥，
<br>
<br>　　云霓明灭或可睹。天姥连天向天横，势拔五岳掩赤城。
<br>
<br>　　天台四万八千丈，对此欲倒东南倾。我欲因之梦吴越，
<br>
<br>　　一夜飞度镜湖月。湖月照我影，送我至剡溪。
<br>
<br>　　谢公宿处今尚在，渌水荡漾清猿啼。脚著谢公屐，
<br>
<br>　　身登青云梯。半壁见海日，空中闻天鸡。
<br>
<br>　　千岩万转路不定，迷花倚石忽已暝。熊咆龙吟殷岩泉，
<br>
<br>　　栗深林兮惊层巅。云青青兮欲雨，水澹澹兮生烟。
<br>
<br>　　列缺霹雳，丘峦崩摧。洞天石扇，訇然中开。
<br>
<br>　　青冥浩荡不见底，日月照耀金银台。霓为衣兮风为马，
<br>
<br>　　云之君兮纷纷而来下。虎鼓瑟兮鸾回车，
<br>
<br>　　仙之人兮列如麻。忽魂悸以魄动，U惊起而长嗟。
<br>
<br>　　惟觉时之枕席，失向来之烟霞。世间行乐亦如此，
<br>
<br>　　古来万事东流水。别君去时何时还，且放白鹿青崖间，
<br>
<br>　　须行即骑访名山。安能摧眉折腰事权贵，
<br>
<br>　　使我不得开心颜。
<br>
<br>　　卷174_5  「留别曹南群官之江南」李白
<br>
<br>　　我昔钓白龙，放龙溪水傍。道成本欲去，挥手凌苍苍。
<br>
<br>　　时来不关人，谈笑游轩皇。献纳少成事，归休辞建章。
<br>
<br>　　十年罢西笑，览镜如秋霜。闭剑琉璃匣，炼丹紫翠房。
<br>
<br>　　身佩豁落图，腰垂虎Q囊。仙人驾彩凤，志在穷遐荒。
<br>
<br>　　恋子四五人，裴回未翱翔。东流送白日，骤歌兰蕙芳。
<br>
<br>　　仙宫两无从，人间久摧藏。范蠡说句践，屈平去怀王。
<br>
<br>　　飘飘紫霞心，流浪忆江乡。愁为万里别，复此一衔觞。
<br>
<br>　　淮水帝王州，金陵绕丹阳。楼台照海色，衣马摇川光。
<br>
<br>　　及此北望君，相思泪成行。朝云落梦渚，瑶草空高堂。
<br>
<br>　　帝子隔洞庭，青枫满潇湘。怀君路绵邈，览古情凄凉。
<br>
<br>　　登岳眺百川，杳然万恨长。知恋峨眉去，弄景偶骑羊。
<br>
<br>　　卷174_6  「留别于十一兄逖、裴十三游塞垣」李白
<br>
<br>　　太公渭川水，李斯上蔡门。钓周猎秦安黎元，
<br>
<br>　　小鱼su兔何足言。天张云卷有时节，吾徒莫叹羝触藩。
<br>
<br>　　于公白首大梁野，使人怅望何可论。既知朱亥为壮士，
<br>
<br>　　且愿束心秋毫里。秦赵虎争血中原，当去抱关救公子。
<br>
<br>　　裴生览千古，龙鸾炳文章。悲吟雨雪动林木，
<br>
<br>　　放书辍剑思高堂。劝尔一杯酒，拂尔裘上霜。
<br>
<br>　　尔为我楚舞，吾为尔楚歌。且探虎穴向沙漠，
<br>
<br>　　鸣鞭走马凌黄河。耻作易水别，临岐泪滂沱。
<br>
<br>　　卷174_7  「留别王司马嵩」李白
<br>
<br>　　鲁连卖谈笑，岂是顾千金。陶朱虽相越，本有五湖心。
<br>
<br>　　余亦南阳子，时为梁甫吟。苍山容偃蹇，白日惜颓侵。
<br>
<br>　　愿一佐明主，功成还旧林。西来何所为，孤剑托知音。
<br>
<br>　　鸟爱碧山远，鱼游沧海深。呼鹰过上蔡，卖畚向嵩岑。
<br>
<br>　　他日闲相访，丘中有素琴。
<br>
<br>　　卷174_8  「夜别张五」李白
<br>
<br>　　吾多张公子，别酌酣高堂。听歌舞银烛，把酒轻罗裳。
<br>
<br>　　横笛弄秋月，琵琶弹陌桑。龙泉解锦带，为尔倾千觞。
<br>
<br>　　卷174_9  「魏郡别苏明府因北游」李白
<br>
<br>　　魏都接燕赵，美女夸芙蓉。淇水流碧玉，舟车日奔冲。
<br>
<br>　　青楼夹两岸，万室喧歌钟。天下称豪贵，游此每相逢。
<br>
<br>　　洛阳苏季子，剑戟森词锋。六印虽未佩，轩车若飞龙。
<br>
<br>　　黄金数百镒，白璧有几双。散尽空掉臂，高歌赋还邛。
<br>
<br>　　落魄乃如此，何人不相从。远别隔两河，云山杳千重。
<br>
<br>　　何时更杯酒，再得论心胸。
<br>
<br>　　卷174_10  「留别西河刘少府」李白
<br>
<br>　　秋发已种种，所为竟无成。闲倾鲁壶酒，笑对刘公荣。
<br>
<br>　　谓我是方朔，人间落岁星。白衣千万乘，何事去天庭。
<br>
<br>　　君亦不得意，高歌羡鸿冥。世人若醯鸡，安可识梅生。
<br>
<br>　　虽为刀笔吏，缅怀在赤城。余亦如流萍，随波乐休明。
<br>
<br>　　自有两少妾，双骑骏马行。东山春酒绿，归隐谢浮名。
<br>
<br>　　卷174_11  「颍阳别元丹丘之淮阳」李白
<br>
<br>　　吾将元夫子，异姓为天伦。本无轩裳契，素以烟霞亲。
<br>
<br>　　尝恨迫世网，铭意俱未伸。松柏虽寒苦，羞逐桃李春。
<br>
<br>　　悠悠市朝间，玉颜日缁磷。所失重山岳，所得轻埃尘。
<br>
<br>　　精魄渐芜秽，衰老相凭因。我有锦囊诀，可以持君身。
<br>
<br>　　当餐黄金药，去为紫阳宾。万事难并立，百年犹崇晨。
<br>
<br>　　别尔东南去，悠悠多悲辛。前志庶不易，远途期所遵。
<br>
<br>　　已矣归去来，白云飞天津。
<br>
<br>　　卷174_12  「留别广陵诸公（一作留别邯郸故人）」李白
<br>
<br>　　忆昔作少年，结交赵与燕。金羁络骏马，锦带横龙泉。
<br>
<br>　　寸心无疑事，所向非徒然。晚节觉此疏，猎精草太玄。
<br>
<br>　　空名束壮士，薄俗弃高贤。中回圣明顾，挥翰凌云烟。
<br>
<br>　　骑虎不敢下，攀龙忽堕天。还家守清真，孤洁励秋蝉。
<br>
<br>　　炼丹费火石，采药穷山川。卧海不关人，租税辽东田。
<br>
<br>　　乘兴忽复起，棹歌溪中船。临醉谢葛强，山公欲倒鞭。
<br>
<br>　　狂歌自此别，垂钓沧浪前。
<br>
<br>　　卷174_13  「广陵赠别」李白
<br>
<br>　　玉瓶沽美酒，数里送君还。系马垂杨下，衔杯大道间。
<br>
<br>　　天边看渌水，海上见青山。兴罢各分袂，何须醉别颜。
<br>
<br>　　卷174_14  「感时留别从兄徐王延年、从弟延陵」李白
<br>
<br>　　天籁何参差，噫然大块吹。玄元包橐a，紫气何逶迤。
<br>
<br>　　七叶运皇化，千龄光本支。仙风生指树，大雅歌螽斯。
<br>
<br>　　诸王若鸾虬，肃穆列藩维。哲兄锡茅土，圣代罗荣滋。
<br>
<br>　　九卿领徐方，七步继陈思。伊昔全盛日，雄豪动京师。
<br>
<br>　　冠剑朝凤阙，楼船侍龙池。鼓钟出朱邸，金翠照丹墀。
<br>
<br>　　君王一顾盼，选色献蛾眉。列戟十八年，未曾辄迁移。
<br>
<br>　　大臣小喑呜，谪窜天南垂。长沙不足舞，贝锦且成诗。
<br>
<br>　　佐郡浙江西，病闲绝驱驰。阶轩日苔藓，鸟雀噪檐帷。
<br>
<br>　　时乘平肩舆，出入畏人知。北宅聊偃憩，欢愉恤茕嫠。
<br>
<br>　　羞言梁苑地，@赫耀旌旗。兄弟八九人，吴秦各分离。
<br>
<br>　　大贤达机兆，岂独虑安危。小子谢麟阁，雁行忝肩随。
<br>
<br>　　令弟字延陵，凤毛出天姿。清英神仙骨，芬馥兰蕤。
<br>
<br>　　梦得春草句，将非惠连谁。深心紫河车，与我特相宜。
<br>
<br>　　金膏犹罔象，玉液尚磷缁。伏枕寄宾馆，宛同清漳湄。
<br>
<br>　　药物多见馈，珍羞亦兼之。谁道溟渤深，犹言浅恩慈。
<br>
<br>　　鸣蝉游子意，促织念归期。骄阳何太赫，海水烁龙龟。
<br>
<br>　　百川尽凋枯，舟楫阁中逵。策马摇凉月，通宵出郊圻。
<br>
<br>　　泣别目眷眷，伤心步迟迟。愿言保明德，王室伫清夷。
<br>
<br>　　掺袂何所道，援毫投此辞。
<br>
<br>　　卷174_15  「别储邕之剡中」李白
<br>
<br>　　借问剡中道，东南指越乡。舟从广陵去，水入会稽长。
<br>
<br>　　竹色溪下绿，荷花镜里香。辞君向天姥，拂石卧秋霜。
<br>
<br>　　卷174_16  「留别金陵诸公」李白
<br>
<br>　　海水昔飞动，三龙纷战争。钟山危波澜，倾侧骇奔鲸。
<br>
<br>　　黄旗一扫荡，割壤开吴京。六代更霸王，遗迹见都城。
<br>
<br>　　至今秦淮间，礼乐秀群英。地扇邹鲁学，诗腾颜谢名。
<br>
<br>　　五月金陵西，祖余白下亭。欲寻庐峰顶，先绕汉水行。
<br>
<br>　　香炉紫烟灭，瀑布落太清。若攀星辰去，挥手缅含情。
<br>
<br>　　卷174_17  「口号（一作口号留别金陵诸公）」李白
<br>
<br>　　食出野田美，酒临远水倾。东流若未尽，应见别离情。
<br>
<br>　　卷174_18  「金陵酒肆留别」李白
<br>
<br>　　风吹柳花满店香，吴姬压酒唤客尝。金陵子弟来相送，
<br>
<br>　　欲行不行各尽觞。请君试问东流水，别意与之谁短长。
<br>
<br>　　卷174_19  「金陵白下亭留别」李白
<br>
<br>　　驿亭三杨树，正当白下门。吴烟暝长条，汉水啮古根。
<br>
<br>　　向来送行处，回首阻笑言。别后若见之，为余一攀翻。
<br>
<br>　　卷174_20  「别东林寺僧」李白
<br>
<br>　　东林送客处，月出白猿啼。笑别庐山远，何烦过虎溪。
<br>
<br>　　卷174_21  「窜夜郎，于乌江留别宗十六Z」李白
<br>
<br>　　君家全盛日，台鼎何陆离。斩鳌翼娲皇，炼石补天维。
<br>
<br>　　一回日月顾，三入凤凰池。失势青门傍，种瓜复几时。
<br>
<br>　　犹会众宾客，三千光路歧。皇恩雪愤懑，松柏含荣滋。
<br>
<br>　　我非东床人，令姊忝齐眉。浪迹未出世，空名动京师。
<br>
<br>　　适遭云罗解，翻谪夜郎悲。拙妻莫邪剑，及此二龙随。
<br>
<br>　　惭君湍波苦，千里远从之。白帝晓猿断，黄牛过客迟。
<br>
<br>　　遥瞻明月峡，西去益相思。
<br>
<br>　　卷174_22  「留别龚处士」李白
<br>
<br>　　龚子栖闲地，都无人世喧。柳深陶令宅，竹暗辟疆园。
<br>
<br>　　我去黄牛峡，遥愁白帝猿。赠君卷草，心断竟何言。
<br>
<br>　　卷174_23  「赠别郑判官」李白
<br>
<br>　　窜逐勿复哀，惭君问寒灰。浮云本无意，吹落章华台。
<br>
<br>　　远别泪空尽，长愁心已摧。二年吟泽畔，憔悴几时回。
<br>
<br>　　卷174_24  「黄鹤楼送孟浩然之广陵」李白
<br>
<br>　　故人西辞黄鹤楼，烟花三月下扬州。
<br>
<br>　　孤帆远影碧山尽，唯见长江天际流。
<br>
<br>　　卷174_25  「将游衡岳，过汉阳双松亭，留别族弟浮屠谈皓」李白
<br>
<br>　　秦欺赵氏璧，却入邯郸宫。本是楚家玉，还来荆山中。
<br>
<br>　　丹彩泻沧溟，精辉凌白虹。青蝇一相点，流落此时同。
<br>
<br>　　卓绝道门秀，谈玄乃支公。延萝结幽居，剪竹绕芳丛。
<br>
<br>　　凉花拂户牖，天籁鸣虚空。忆我初来时，蒲萄开景风。
<br>
<br>　　今兹大火落，秋叶黄梧桐。水色梦沅湘，长沙去何穷。
<br>
<br>　　寄书访衡峤，但与南飞鸿。
<br>
<br>　　卷174_26  「留别贾舍人至二首」李白
<br>
<br>　　大梁白云起，飘u来南洲。裴回苍梧野，十见罗浮秋。
<br>
<br>　　鳌\山海倾，四溟扬洪流。意欲托孤凤，从之摩天游。
<br>
<br>　　凤苦道路难，翱翔还昆丘。不肯衔我去，哀鸣惭不周。
<br>
<br>　　远客谢主人，明珠难暗投。拂拭倚天剑，西登岳阳楼。
<br>
<br>　　长啸万里风，扫清胸中忧。谁念刘越石，化为绕指柔。
<br>
<br>　　秋风吹胡霜，凋此檐下芳。折芳怨岁晚，离别凄以伤。
<br>
<br>　　谬攀青琐贤，延我于北堂。君为长沙客，我独之夜郎。
<br>
<br>　　劝此一杯酒，岂惟道路长。割珠两分赠，寸心贵不忘。
<br>
<br>　　何必儿女仁，相看泪成行。
<br>
<br>　　卷174_27  「渡荆门送别」李白
<br>
<br>　　流远荆门外，来从楚国游。山随平野尽，江入大荒流。
<br>
<br>　　月下飞天镜，云生结海楼。仍连故乡水，万里送行舟。
<br>
<br>　　卷174_28  「闻李太尉大举秦兵百万出征东南懦夫请缨…崔侍御十九韵」李白
<br>
<br>　　秦出天下兵，蹴踏燕赵倾。黄河饮马竭，赤羽连天明。
<br>
<br>　　太尉杖旄钺，云旗绕彭城。三军受号令，千里肃雷霆。
<br>
<br>　　函谷绝飞鸟，武关拥连营。意在斩巨鳌，何论长鲸。
<br>
<br>　　恨无左车略，多愧鲁连生。拂剑照严霜，雕戈N胡缨。
<br>
<br>　　愿雪会稽耻，将期报恩荣。半道谢病还，无因东南征。
<br>
<br>　　亚夫未见顾，剧孟阻先行。天夺壮士心，长吁别吴京。
<br>
<br>　　金陵遇太守，倒屣相逢迎。群公咸祖饯，四座罗朝英。
<br>
<br>　　初发临沧观，醉栖征虏亭。旧国见秋月，长江流寒声。
<br>
<br>　　帝车信回转，河汉复纵横。孤凤向西海，飞鸿辞北溟。
<br>
<br>　　因之出寥廓，挥手谢公卿。
<br>
<br>　　卷174_29  「别韦少府」李白
<br>
<br>　　西出苍龙门，南登白鹿原。欲寻商山皓，犹恋汉皇恩。
<br>
<br>　　水国远行迈，仙经深讨论。洗心向溪月，清耳敬亭猿。
<br>
<br>　　筑室在人境，闭门无世喧。多君枉高驾，赠我以微言。
<br>
<br>　　交乃意气合，道因风雅存。别离有相思，瑶瑟与金樽。
<br>
<br>　　卷174_30  「南陵别儿童入京」李白
<br>
<br>　　白酒新熟山中归，黄鸡啄黍秋正肥。呼童烹鸡酌白酒，
<br>
<br>　　儿女嬉笑牵人衣。高歌取醉欲自慰，起舞落日争光辉。
<br>
<br>　　游说万乘苦不早，著鞭跨马涉远道。会稽愚妇轻买臣，
<br>
<br>　　余亦辞家西入秦。仰天大笑出门去，我辈岂是蓬蒿人。
<br>
<br>　　卷174_31  「别山僧」李白
<br>
<br>　　何处名僧到水西，乘舟弄月宿泾溪。平明别我上山去，
<br>
<br>　　手携金策踏云梯。腾身转觉三天近，举足回看万岭低。
<br>
<br>　　谑浪肯居支遁下，风流还与远公齐。此度别离何日见，
<br>
<br>　　相思一夜暝猿啼。
<br>
<br>　　卷174_32  「赠别王山人归布山」李白
<br>
<br>　　王子析道论，微言破秋毫。还归布山隐，兴入天云高。
<br>
<br>　　尔去安可迟，瑶草恐衰歇。我心亦怀归，屡梦松上月。
<br>
<br>　　傲然遂独往，长啸开岩扉。林壑久已芜，石道生蔷薇。
<br>
<br>　　愿言弄笙鹤，岁晚来相依。
<br>
<br>　　卷174_33  「江夏别宋之悌」李白
<br>
<br>　　楚水清若空，遥将碧海通。人分千里外，兴在一杯中。
<br>
<br>　　谷鸟吟晴日，江猿啸晚风。平生不下泪，于此泣无穷。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
