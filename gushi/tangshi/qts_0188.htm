<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百八十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百八十八
<br>
<br>　　卷188_1  「寄柳州韩司户郎中」韦应物
<br>
<br>　　达识与昧机，智殊迹同静。于焉得携手，屡赏清夜景。
<br>
<br>　　潇洒陪高咏，从容羡华省。一逐风波迁，南登桂阳岭。
<br>
<br>　　旧里门空掩，欢游事皆屏。怅望城阙遥，幽居时序永。
<br>
<br>　　春风吹百卉，和煦变闾井。独闷终日眠，篇书不复省。
<br>
<br>　　唯当望雨露，沾子荒遐境。
<br>
<br>　　卷188_2  「寄令狐侍郎」韦应物
<br>
<br>　　三山有琼树，霜雪色逾新。始自风尘交，中结绸缪姻。
<br>
<br>　　西掖方掌诰，南宫复司春。夕燕华池月，朝奉玉阶尘。
<br>
<br>　　众宝归和氏，吹嘘多俊人。群公共然诺，声问迈时伦。
<br>
<br>　　孤鸿既高举，燕雀在荆榛。翔集且不同，岂不欲殷勤。
<br>
<br>　　一旦迁南郡，江湖渺无垠。宠辱良未定，君子岂缁磷。
<br>
<br>　　寒暑已推斥，别离生苦辛。非将会面目，书札何由申。
<br>
<br>　　卷188_3  「闲居寄端及重阳」韦应物
<br>
<br>　　山明野寺曙钟微，雪满幽林人迹稀。
<br>
<br>　　闲居寥落生高兴，无事风尘独不归。
<br>
<br>　　卷188_4  「园林晏起，寄昭应韩明府、卢主簿」韦应物
<br>
<br>　　田家已耕作，井屋起晨烟。园林鸣好鸟，闲居犹独眠。
<br>
<br>　　不觉朝已晏，起来望青天。四体一舒散，情性亦忻然。
<br>
<br>　　还复茅檐下，对酒思数贤。束带理官府，简牍盈目前。
<br>
<br>　　当念中林赏，览物遍山川。上非遇明世，庶以道自全。
<br>
<br>　　卷188_5  「寄大梁诸友」韦应物
<br>
<br>　　分竹守南谯，弭节过梁池。雄都众君子，出饯拥河湄。
<br>
<br>　　燕谑始云洽，方舟已解维。一为风水便，但见山川驰。
<br>
<br>　　昨日次睢阳，今夕宿符离。云树怆重叠，烟波念还期。
<br>
<br>　　相敦在勤事，海内方劳师。
<br>
<br>　　卷188_6  「新秋夜寄诸弟」韦应物
<br>
<br>　　两地俱秋夕，相望共星河。高梧一叶下，空斋归思多。
<br>
<br>　　方用忧人瘼，况自抱微z.无将别来近，颜鬓已蹉跎。
<br>
<br>　　卷188_7  「郊园闻蝉，寄诸弟」韦应物
<br>
<br>　　去岁郊园别，闻蝉在兰省。今岁卧南谯，蝉鸣归路永。
<br>
<br>　　夕响依山谷，馀悲散秋景。缄书报此时，此心方耿耿。
<br>
<br>　　卷188_8  「寄中书刘舍人」韦应物
<br>
<br>　　云霄路竟别，中年迹暂同。比翼趋丹陛，连骑下南宫。
<br>
<br>　　佳咏邀清月，幽赏滞芳丛。迨予一出守，与子限西东。
<br>
<br>　　晨露方怆怆，离抱更忡忡。忽睹九天诏，秉纶归国工。
<br>
<br>　　玉座浮香气，秋禁散凉风。应向横门度，环杳玲珑。
<br>
<br>　　光辉恨未瞩，归思坐难通。苍苍松桂姿，想在掖垣中。
<br>
<br>　　卷188_9  「郡斋感秋，寄诸弟」韦应物
<br>
<br>　　首夏辞旧国，穷秋卧滁城。方如昨日别，忽觉徂岁惊。
<br>
<br>　　高阁收烟雾，池水晚澄清。户牖已凄爽，晨夜感深情。
<br>
<br>　　昔游郎署间，是月天气晴。授衣还西郊，晓露田中行。
<br>
<br>　　采菊投酒中，昆弟自同倾。簪组聊挂壁，焉知有世荣。
<br>
<br>　　一旦居远郡，山川间音形。大道庶无累，及兹念已盈。
<br>
<br>　　卷188_10  「郡中对雨，赠元锡兼简杨凌」韦应物
<br>
<br>　　宿雨冒空山，空城响秋叶。沉沉暮色至，凄凄凉气入。
<br>
<br>　　萧条林表散，的砾荷上集。夜雾著衣重，新苔侵履湿。
<br>
<br>　　遇兹端忧日，赖与嘉宾接。
<br>
<br>　　卷188_11  「冬至夜寄京师诸弟兼怀崔都水」韦应物
<br>
<br>　　理郡无异政，所忧在素餐。徒令去京国，羁旅当岁寒。
<br>
<br>　　子月生一气，阳景极南端。已怀时节感，更抱别离酸。
<br>
<br>　　私燕席云罢，还斋夜方阑。邃幕沉空宇，孤灯照床单。
<br>
<br>　　应同兹夕念，宁忘故岁欢。川途恍悠邈，涕下一阑干。
<br>
<br>　　卷188_12  「元日寄诸弟兼呈崔都水」韦应物
<br>
<br>　　一从守兹郡，两鬓生素发。新正加我年，故岁去超忽。
<br>
<br>　　淮滨益时候，了似仲秋月。川谷风景温，城池草木发。
<br>
<br>　　高斋属多暇，惆怅临芳物。日月昧还期，念君何时歇。
<br>
<br>　　卷188_13  「寄职方刘郎中」韦应物
<br>
<br>　　相闻二十载，不得展平生。一夕南宫遇，聊用写中情。
<br>
<br>　　端服光朝次，群烈慕英声。归来坐粉闱，挥笔乃纵横。
<br>
<br>　　始陪文翰游，欢燕难久并。予因谬忝出，君为沉疾婴。
<br>
<br>　　别离寒暑过，荏苒春草生。故园兹日隔，新禽池上鸣。
<br>
<br>　　郡中永无事，归思徒自盈。
<br>
<br>　　卷188_14  「社日寄崔都水及诸弟群属」韦应物
<br>
<br>　　山郡多暇日，社时放吏归。坐阁独成闷，行塘阅清辉。
<br>
<br>　　春风动高柳，芳园掩夕扉。遥思里中会，心绪怅微微。
<br>
<br>　　卷188_15  「寒食日寄诸弟」韦应物
<br>
<br>　　禁火暧佳辰，念离独伤抱。见此野田花，心思杜陵道。
<br>
<br>　　联骑定何时，予今颜已老。
<br>
<br>　　卷188_16  「三月三日寄诸弟兼怀崔都水」韦应物
<br>
<br>　　暮节看已谢，兹晨愈可惜。风澹意伤春，池寒花敛夕。
<br>
<br>　　对酒始依依，怀人还的的。谁当曲水行，相思寻旧迹。
<br>
<br>　　卷188_17  「赠李儋侍御」韦应物
<br>
<br>　　风光山郡少，来看广陵春。残花犹待客，莫问意中人。
<br>
<br>　　卷188_18  「寄杨协律」韦应物
<br>
<br>　　吏散门阁掩，鸟鸣山郡中。远念长江别，俯觉座隅空。
<br>
<br>　　舟泊南池雨，簟卷北楼风。并罢芳樽燕，为怆昨时同。
<br>
<br>　　卷188_19  「郡斋赠王卿」韦应物
<br>
<br>　　无术谬称简，素餐空自嗟。秋斋雨成滞，山药寒始华。
<br>
<br>　　C落人皆笑，幽独岁逾赊。唯君出尘意，赏爱似山家。
<br>
<br>　　卷188_20  「简恒璨」韦应物
<br>
<br>　　室虚多凉气，天高属秋时。空庭夜风雨，草木晓离披。
<br>
<br>　　简书日云旷，文墨谁复持。聊因遇澄静，一与道人期。
<br>
<br>　　卷188_21  「闲居寄诸弟」韦应物
<br>
<br>　　秋草生庭白露时，故园诸弟益相思。
<br>
<br>　　尽日高斋无一事，芭蕉叶上独题诗。
<br>
<br>　　卷188_22  「登楼寄王卿」韦应物
<br>
<br>　　踏阁攀林恨不同，楚云沧海思无穷。
<br>
<br>　　数家砧杵秋山下，一郡荆榛寒雨中。
<br>
<br>　　卷188_23  「寄畅当（闻以子弟被召从军）」韦应物
<br>
<br>　　寇贼起东山，英俊方未闲。闻君新应募，籍籍动京关。
<br>
<br>　　出身文翰场，高步不可攀。青袍未及解，白羽插腰间。
<br>
<br>　　昔为琼树枝，今有风霜颜。秋郊细柳道，走马一夕还。
<br>
<br>　　丈夫当为国，破敌如摧山。何必事州府，坐使鬓毛斑。
<br>
<br>　　卷188_24  「赠崔员外」韦应物
<br>
<br>　　一别十年事，相逢淮海滨。还思洛阳日，更话府中人。
<br>
<br>　　且对清觞满，宁知白发新。匆匆何处去，车马冒风尘。
<br>
<br>　　卷188_25  「寄李儋、元锡」韦应物
<br>
<br>　　去年花里逢君别，今日花开已一年。世事茫茫难自料，
<br>
<br>　　春愁黯黯独成眠。身多疾病思田里，邑有流亡愧俸钱。
<br>
<br>　　闻道欲来相问讯，西楼望月几回圆。
<br>
<br>　　卷188_26  「京师叛乱寄诸弟」韦应物
<br>
<br>　　弱冠遭世难，二纪犹未平。羁离官远郡，虎豹满西京。
<br>
<br>　　上怀犬马恋，下有骨肉情。归去在何时，流泪忽沾缨。
<br>
<br>　　忧来上北楼，左右但军营。函谷行人绝，淮南春草生。
<br>
<br>　　鸟鸣野田间，思忆故园行。何当四海晏，甘与齐民耕。
<br>
<br>　　卷188_27  「赠琮公」韦应物
<br>
<br>　　山僧一相访，吏案正盈前。出处似殊致，喧静两皆禅。
<br>
<br>　　暮春华池宴，清夜高斋眠。此道本无得，宁复有忘筌。
<br>
<br>　　卷188_28  「寄诸弟」韦应物
<br>
<br>　　岁暮兵戈乱京国，帛书间道访存亡。
<br>
<br>　　还信忽从天上落，唯知彼此泪千行。
<br>
<br>　　卷188_29  「寄恒璨」韦应物
<br>
<br>　　心绝去来缘，迹顺人间事。独寻秋草径，夜宿寒山寺。
<br>
<br>　　今日郡斋闲，思问楞伽字。
<br>
<br>　　卷188_30  「简郡中诸生」韦应物
<br>
<br>　　守郡卧秋阁，四面尽荒山。此时听夜雨，孤灯照窗间。
<br>
<br>　　药园日芜没，书帷长自闲。惟当上客至，论诗一解颜。
<br>
<br>　　卷188_31  「寄全椒山中道士」韦应物
<br>
<br>　　今朝郡斋冷，忽念山中客。涧底束荆薪，归来煮白石。
<br>
<br>　　欲持一瓢酒，远慰风雨夕。落叶满空山，何处寻行迹。
<br>
<br>　　卷188_32  「寄释子良史酒」韦应物
<br>
<br>　　秋山僧冷病，聊寄三五杯。应泻山瓢里，还寄此瓢来。
<br>
<br>　　卷188_33  「重寄」韦应物
<br>
<br>　　复寄满瓢去，定见空瓢来。若不打瓢破，终当费酒材。
<br>
<br>　　卷188_34  「答释子良史送酒瓢」韦应物
<br>
<br>　　此瓢今已到，山瓢知已空。且饮寒塘水，遥将回也同。
<br>
<br>　　卷188_35  「简陟、巡、建二甥（卢氏生）」韦应物
<br>
<br>　　忽羡后生连榻话，独依寒烛一斋空。
<br>
<br>　　时流欢笑事从别，把酒吟诗待尔同。
<br>
<br>　　卷188_36  「览褒子卧病一绝，聊以题示（沈氏生全真）」韦应物
<br>
<br>　　念子抱沉疾，霜露变滁城。独此高窗下，自然无世情。
<br>
<br>　　卷188_37  「寄璨师」韦应物
<br>
<br>　　林院生夜色，西廊上纱灯。时忆长松下，独坐一山僧。
<br>
<br>　　卷188_38  「寄卢陟」韦应物
<br>
<br>　　柳叶遍寒塘，晓霜凝高阁。累日此流连，别来成寂寞。
<br>
<br>　　卷188_39  「途中寄杨邈、裴绪，示褒子（永阳县馆中作）」韦应物
<br>
<br>　　上宰领淮右，下国属星驰。雾野腾晓骑，霜竿裂冻旗。
<br>
<br>　　萧萧陟连冈，莽莽望空陂。风截雁嘹唳，云惨树参差。
<br>
<br>　　高斋明月夜，中庭松桂姿。当睽一酌恨，况此两旬期。
<br>
<br>　　卷188_40  「宿永阳寄璨律师」韦应物
<br>
<br>　　遥知郡斋夜，冻雪封松竹。时有山僧来，悬灯独自宿。
<br>
<br>　　卷188_41  「雪行寄褒子」韦应物
<br>
<br>　　淅沥覆寒骑，飘u暗川容。行子郡城晓，披云看杉松。
<br>
<br>　　卷188_42  「寄裴处士」韦应物
<br>
<br>　　春风驻游骑，晚景澹山晖。一问清泠子，独掩荒园扉。
<br>
<br>　　草木雨来长，里闾人到稀。方从广陵宴，花落未言归。
<br>
<br>　　卷188_43  「偶入西斋院示释子恒璨」韦应物
<br>
<br>　　僧斋地虽密，忘子迹要赊。一来非问讯，自是看山花。
<br>
<br>　　卷188_44  「示全真元常（元常，赵氏生）」韦应物
<br>
<br>　　余辞郡符去，尔为外事牵。宁知风雪夜，复此对床眠。
<br>
<br>　　始话南池饮，更咏西楼篇。无将一会易，岁月坐推迁。
<br>
<br>　　卷188_45  「寄刘尊师」韦应物
<br>
<br>　　世间荏苒萦此身，长望碧山到无因。
<br>
<br>　　白鹤徘徊看不去，遥知下有清都人。
<br>
<br>　　卷188_46  「寄庐山棕衣居士」韦应物
<br>
<br>　　兀兀山行无处归，山中猛虎识棕衣。
<br>
<br>　　俗客欲寻应不遇，云溪道士见犹稀。
<br>
<br>　　卷188_47  「因省风俗，与从侄成绪游山水，中道先归寄示」韦应物
<br>
<br>　　累宵同燕酌，十舍携征骑。始造双林寂，遐搜洞府秘。
<br>
<br>　　群峰绕盘郁，悬泉仰特异。阴壑云松埋，阳崖烟花媚。
<br>
<br>　　每虑观省牵，中乖游践志。我尚山水行，子归栖息地。
<br>
<br>　　一操临流袂，上耸干云辔。独往倦危途，怀冲寡幽致。
<br>
<br>　　赖尔还都期，方将登楼迟。
<br>
<br>　　卷188_48  「寒食寄京师诸弟」韦应物
<br>
<br>　　雨中禁火空斋冷，江上流莺独坐听。
<br>
<br>　　把酒看花想诸弟，杜陵寒食草青青。
<br>
<br>　　卷188_49  「岁日寄京师诸季端武等」韦应物
<br>
<br>　　献岁抱深恻，侨居念归缘。常患亲爱离，始觉世务牵。
<br>
<br>　　少事河阳府，晚守淮南肌Ｆ缴几会散，已及蹉跎年。
<br>
<br>　　昨日罢符竹，家贫遂留连。部曲多已去，车马不复全。
<br>
<br>　　闲将酒为偶，默以道自诠。听松南岩寺，见月西涧泉。
<br>
<br>　　为政无异术，当责岂望迁。终理来时装，归凿杜陵田。
<br>
<br>　　卷188_50  「简卢陟」韦应物
<br>
<br>　　可怜白雪曲，未遇知音人。j惶戎旅下，蹉跎淮海滨。
<br>
<br>　　涧树含朝雨，山鸟U馀春。我有一瓢酒，可以慰风尘。
<br>
<br>　　卷188_51  「西涧即事示卢陟」韦应物
<br>
<br>　　寝扉临碧涧，晨起澹忘情。空林细雨至，圆文遍水生。
<br>
<br>　　永日无馀事，山中伐木声。知子尘喧久，暂可散烦缨。
<br>
<br>　　卷188_52  「登郡寄京师诸季、淮南子弟」韦应物
<br>
<br>　　始罢永阳守，复卧浔阳楼。悬槛飘寒雨，危堞侵江流。
<br>
<br>　　迨兹闻雁夜，重忆别离秋。徒有盈樽酒，镇此百端忧。
<br>
<br>　　卷188_53  「寄黄尊师」韦应物
<br>
<br>　　结茅种杏在云端，扫雪焚香宿石坛。
<br>
<br>　　灵o不许世人到，忽作雷风登岭难。
<br>
<br>　　卷188_54  「寄黄、刘二尊师」韦应物
<br>
<br>　　庐山两道士，各在一峰居。矫掌白云表，发阳和初。
<br>
<br>　　清夜降真侣，焚香满空虚。中有无为乐，自然与世疏。
<br>
<br>　　道尊不可屈，符守岂暇馀。高斋遥致敬，愿示一编书。
<br>
<br>　　卷188_55  「秋夜寄丘二十二员外」韦应物
<br>
<br>　　怀君属秋夜，散步咏凉天。山空松子落，幽人应未眠。
<br>
<br>　　卷188_56  「赠丘员外二首」韦应物
<br>
<br>　　高词弃浮靡，贞行表乡闾。未真南宫拜，聊偃东山居。
<br>
<br>　　大藩本多事，日与文章疏。每一睹之子，高咏遂起予。
<br>
<br>　　宵昼方连燕，烦吝亦顿祛。格言雅诲阙，善谑矜数馀。
<br>
<br>　　久R思游旷，穷惨遇阳舒。虎丘惬登眺，吴门怅踌躇。
<br>
<br>　　方此恋携手，岂云还旧墟。告诸吴子弟，文学为何如。
<br>
<br>　　迹与孤云远，心将野鹤俱。那同石氏子，每到府门趋。
<br>
<br>　　卷188_57  「赠李判官」韦应物
<br>
<br>　　良玉定为宝，长材世所稀。佐幕方巡郡，奏命布恩威。
<br>
<br>　　食蔬程独守，饮冰节靡违。决狱兴邦颂，高文禀天机。
<br>
<br>　　宾馆在林表，望山启西扉。下有千亩田，泱漭吴土肥。
<br>
<br>　　始耕已见获，今授衣。政拙劳详省，淹留未得归。
<br>
<br>　　虽惭且忻愿，日夕睹光辉。
<br>
<br>　　卷188_58  「寄皎然上人」韦应物
<br>
<br>　　吴兴老释子，野雪盖精庐。诗名徒自振，道心长晏如。
<br>
<br>　　想兹栖禅夜，见月东峰初。鸣钟惊岩壑，焚香满空虚。
<br>
<br>　　叨慕端成旧，未识岂为疏。愿以碧云思，方君怨别馀。
<br>
<br>　　茂苑文华地，流水古僧居。何当一游咏，倚阁吟踌躇。
<br>
<br>　　卷188_59  「赠旧识」韦应物
<br>
<br>　　少年游太学，负气蔑诸生。蹉跎三十载，今日海隅行。
<br>
<br>　　卷188_60  「复理西斋，寄丘员外」韦应物
<br>
<br>　　前岁理西斋，得与君子同。迨兹已一周，怅望临春风。
<br>
<br>　　始自疏林竹，还复长榛丛。端正良难久，芜秽易为功。
<br>
<br>　　援斧开众郁，如师启群蒙。庭宇还清旷，烦抱亦舒通。
<br>
<br>　　海隅雨雪霁，春序风景融。时物方如故，怀贤思无穷。
<br>
<br>　　卷188_61  「和张舍人夜直中书，寄吏部刘员外」韦应物
<br>
<br>　　西垣草诏罢，南宫忆上才。月临兰殿出，凉自凤池来。
<br>
<br>　　松桂生丹禁，鸳鹭集云台。托身各有所，相望徒徘徊。
<br>
<br>　　卷188_62  「和李二主簿，寄淮上綦毋三」韦应物
<br>
<br>　　满城怜傲吏，终日赋新诗。请报淮阴客，春帆浪作期。
<br>
<br>　　卷188_63  「寄二严（士良，婺牧。士元，郴牧）」韦应物
<br>
<br>　　丝竹久已懒，今日遇君。打破蜘蛛千道网，
<br>
<br>　　总为Wo两个严。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
