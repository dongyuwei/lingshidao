<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百五十七</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百五十七
<br>
<br>　　卷557_1  「寄宜阳兄弟」易重
<br>
<br>　　六年雁序恨分离，诏下今朝遇已知。上国皇风初喜日，
<br>
<br>　　御阶恩渥属身时。内庭再考称文异，圣主宣名奖艺奇。
<br>
<br>　　故里仙才若相问，一春攀得两重枝。
<br>
<br>　　卷557_2  「发蕙风馆遇阴不见九华山有作」孟迟
<br>
<br>　　我来淮阴城，千江万山无不经。山青水碧千万丈，
<br>
<br>　　奇峰急派何纵横！又闻九华山，山顶连青冥。太白有逸韵，
<br>
<br>　　使我西南行。一步一攀策，前行正鸡鸣。阴云冉冉忽飞起，
<br>
<br>　　千里万里危峥嵘。譬如天之有日蚀，使我昏沈犹不明。
<br>
<br>　　人家敲镜救不得，光阴却属贪狼星。恨亦不能通，
<br>
<br>　　言亦不足听。长鞭挥马出门去，是以九华为不平。
<br>
<br>　　卷557_3  「寄浙右旧幕僚」孟迟
<br>
<br>　　由来恶舌驷难追，自古无媒谤所归。勾践岂能容范蠡，
<br>
<br>　　李斯何暇救韩非。巨拳岂为鸡挥肋，强弩那因鼠发机。
<br>
<br>　　惭愧故人同鲍叔，此心江柳尚依依。
<br>
<br>　　卷557_4  「壮士吟」孟迟
<br>
<br>　　壮士何曾悲，悲即无回期。如何易水上，未歌泪先垂。
<br>
<br>　　卷557_5  「徐波渡」孟迟
<br>
<br>　　晓月千重树，春烟十里溪。过来还过去，此路不知迷。
<br>
<br>　　卷557_6  「题嘉祥驿」孟迟
<br>
<br>　　树顶烟微绿，山根菊暗香。何人独鞭马，落日上嘉祥。
<br>
<br>　　卷557_7  「怀郑洎」孟迟
<br>
<br>　　风兰舞幽香，雨叶堕寒滴。美人来不来，前山看向夕。
<br>
<br>　　卷557_8  「长信宫（一作赵嘏诗）」孟迟
<br>
<br>　　君恩已尽欲何归，犹有残香在舞衣。
<br>
<br>　　自恨身轻不如燕，春来还绕御帘飞。
<br>
<br>　　卷557_9  「闺情」孟迟
<br>
<br>　　山上有山归不得，湘江暮雨鹧鸪飞。
<br>
<br>　　蘼芜亦是王孙草，莫送春香入客衣。
<br>
<br>　　卷557_10  「莲塘」孟迟
<br>
<br>　　脉脉低回殷袖遮，脸横秋水髻盘鸦。
<br>
<br>　　莲茎有刺不成折，尽日岸傍空看花。
<br>
<br>　　卷557_11  「还淮却寄睢阳」孟迟
<br>
<br>　　梁王池苑已苍然，满树斜阳极浦烟。
<br>
<br>　　尽日回头看不见，两行愁泪上南船。
<br>
<br>　　卷557_12  「乌江」孟迟
<br>
<br>　　中分岂是无遗策，百战空劳不逝骓。
<br>
<br>　　大业固非人事及，乌江亭长又何知。
<br>
<br>　　卷557_13  「新安故关」孟迟
<br>
<br>　　汉帝英雄重武材，崇山险处凿门开。
<br>
<br>　　如今更有将军否，移取潼关向北来。
<br>
<br>　　卷557_14  「广陵城（一作赵嘏诗）」孟迟
<br>
<br>　　红绕高台绿绕城，城边春草傍墙生。
<br>
<br>　　隋家不向此中尽，汴水应无东去声。
<br>
<br>　　卷557_15  「过骊山（一作赵嘏诗）」孟迟
<br>
<br>　　冷日微烟渭水愁，华清宫树不胜秋。
<br>
<br>　　霓裳一曲千门锁，白尽梨园弟子头。
<br>
<br>　　卷557_16  「吴故宫」孟迟
<br>
<br>　　越女歌长君且听，芙蓉香满水边城。
<br>
<br>　　岂知一日终非主，犹自如今有怨声。
<br>
<br>　　卷557_17  「兰昌宫」孟迟
<br>
<br>　　宫门两片掩埃尘，墙上无花草不春。
<br>
<br>　　谁见当时禁中事，阿娇解佩与何人。
<br>
<br>　　卷557_18  「宫人斜」孟迟
<br>
<br>　　云惨烟愁苑路斜，路傍丘冢尽宫娃。
<br>
<br>　　茂陵不是同归处，空寄香魂著野花。
<br>
<br>　　卷557_19  「句」孟迟
<br>
<br>　　天地有时饶一掷。江山无主任平分。（过垓下，《纪事》）
<br>
<br>　　卷557_20  「和于兴宗登越王楼诗」王铎
<br>
<br>　　谢x题诗处，危楼压郡城。雨馀江水碧，云断雪山明。
<br>
<br>　　锦绣来仙境，风光入帝京。恨无青玉案，何以报高情。
<br>
<br>　　卷557_21  「谒梓潼张恶子庙」王铎
<br>
<br>　　盛唐圣主解青萍，欲振新封济顺名。夜雨龙抛三尺匣，
<br>
<br>　　春云凤入九重城。剑门喜气随雷动，玉垒韶光待贼平。
<br>
<br>　　惟报关东诸将相，柱天功业赖阴兵。
<br>
<br>　　卷557_22  「罢都统守镇滑州作」王铎
<br>
<br>　　用军何事敢迁延，恩重才轻分使然。黜诏已闻来阙下，
<br>
<br>　　檄书犹未遍军前。腰间尽解苏秦印，波上虚迎范蠡船。
<br>
<br>　　正会星辰扶北极，却驱戈甲镇南燕。三尘上相逢明主，
<br>
<br>　　九合诸侯愧昔贤。看却中兴扶大业，杀身无路好归田。
<br>
<br>　　卷557_23  「句」王铎
<br>
<br>　　华表尚迷丁令鹤，竹坡犹认葛溪龙。（见《吟窗杂录》）。
<br>
<br>　　卷557_24  「中秋月直禁苑」郑畋
<br>
<br>　　禁署方怀忝，纶闱已再加。暂来西掖路，还整上清槎。
<br>
<br>　　恍惚归丹地，深严宿绛霞。幽襟聊自适，闲弄紫薇花。
<br>
<br>　　卷557_25  「麦穗两岐」郑畋
<br>
<br>　　圣虑忧千亩，嘉苗荐两岐。如云方表盛，成穗忽标奇。
<br>
<br>　　瑞露纵横滴，祥风左右吹。讴歌连上苑，化日遍平陂。
<br>
<br>　　史册书堪重，丹青画更宜。愿依连理树，俱作万年枝。
<br>
<br>　　卷557_26  「五月一日紫宸候对时属禁直穿内而行因书六韵」郑畋
<br>
<br>　　朱夏五更后，步廊三里馀。有人从翰苑，穿入内中书。
<br>
<br>　　漏响飘银箭，灯光照玉除。禁扉犹锁钥，宫妓已妆梳。
<br>
<br>　　紫府游应似，钧天梦不如。尘埃九重外，谁信在清虚。
<br>
<br>　　卷557_27  「题缑山王子晋庙」郑畋
<br>
<br>　　有昔灵王子，吹笙溯础Ａ宫攀不住，三岛去相招。
<br>
<br>　　亡国原陵古，宾天岁月遥。无蹊窥海曲，有庙访山椒。
<br>
<br>　　石帐龙蛇拱，云栊彩翠销。露坛装琬琰，真像写松乔。
<br>
<br>　　珠馆青童宴，琳宫阿母朝。气舆仙女侍，天马吏兵调。
<br>
<br>　　湘妓红丝瑟，秦郎白管箫。西城要绰约，南岳命娇娆。
<br>
<br>　　句曲觞金洞，天台啸石桥。晚花珠弄蕊，春茹玉生苗。
<br>
<br>　　二景神光秘，三元宝饶。雾垂鸦翅发，冰束虎章腰。
<br>
<br>　　鹤驭争衔箭，龙妃合献绡。衣从星渚浣，丹就日宫烧。
<br>
<br>　　物外花尝满，人间叶自凋。望台悲汉戾，阅水笑梁昭。
<br>
<br>　　古殿香残拢荒阶柳长条。几曾期七日，无复降重霄。
<br>
<br>　　嵩岭连天汉，伊澜入海潮。何由得真诀，使我佩环飘。
<br>
<br>　　卷557_28  「初秋寓直三首」郑畋
<br>
<br>　　晓星独挂结麟楼，三殿风高药树秋。
<br>
<br>　　玉笛数声飘不住，问人依约在东头。
<br>
<br>　　宿鸟翩翩落照微，石台楼阁锁重扉。
<br>
<br>　　步廊无限金羁响，应是诸司扈从归。
<br>
<br>　　幽阁焚香万虑凝，下帘胎息过禅僧。
<br>
<br>　　玉堂分照无人后，消尽金盆一碗冰。
<br>
<br>　　卷557_29  「夜景又作」郑畋
<br>
<br>　　铃绦无响闭珠宫，小阁凉添玉蕊风。
<br>
<br>　　枕簟满床明月到，自疑身在五云中。
<br>
<br>　　卷557_30  「杪秋夜直」郑畋
<br>
<br>　　蕊宫裁诏与宵分，虽在青云忆白云。
<br>
<br>　　待报君恩了归去，山翁何急草移文。
<br>
<br>　　卷557_31  「禁直寄崔员外」郑畋
<br>
<br>　　银台楼北蕊珠宫，橛肴思渎凡煌。
<br>
<br>　　在省五更春睡侣，早来分梦玉堂中。
<br>
<br>　　卷557_32  「闻号」郑畋
<br>
<br>　　陛兵偏近羽林营，夜静仍传禁号声。
<br>
<br>　　应笑执金双阙下，近南犹隔两重城。
<br>
<br>　　卷557_33  「禁直和人饮酒」郑畋
<br>
<br>　　卉醴陀花物外香，清浓标格胜椒浆。
<br>
<br>　　我来尚有钧天会，犹得金尊半日尝。
<br>
<br>　　卷557_34  「下直早出」郑畋
<br>
<br>　　诸司人尽马蹄稀，紫帕云竿九钉归。
<br>
<br>　　偏觉石台清贵处，榜悬金字射晴晖。
<br>
<br>　　卷557_35  「金銮坡上南望」郑畋
<br>
<br>　　玉晨钟韵上清虚，画戟祥烟拱帝居。
<br>
<br>　　极眼向南无限地，绿烟深处认中书。
<br>
<br>　　卷557_36  「酬隐舍人寄红烛」郑畋
<br>
<br>　　蜜炬殷红画不如，且将归去照吾庐。
<br>
<br>　　今来并得三般事，灵运诗篇逸少书。
<br>
<br>　　卷557_37  「马嵬坡」郑畋
<br>
<br>　　玄宗回马杨妃死，云雨虽亡日月新。
<br>
<br>　　终是圣明天子事，景阳宫井又何人。
<br>
<br>　　卷557_38  「句」郑畋
<br>
<br>　　圆明青z3饭，光润碧霞浆。（见《古今诗话》）。浴殿晴秋倘中谢，残英犹可醉琼杯。（《紫薇花》。
<br>
<br>　　见《海录碎事》）
<br>
<br>　　卷557_7  「题九华山」谭铢
<br>
<br>　　忆闻九华山，尚在童稚年。浮沉任名路，窥仰会无缘。
<br>
<br>　　罢职池阳时，复遭迎送牵。因兹契诚愿，瞩望枕席前。
<br>
<br>　　况值春正浓，气色无不全。或如碧玉静，或似青霭鲜。
<br>
<br>　　或接白云堆，或映红霞天。呈姿既不一，变态何啻千。
<br>
<br>　　巍峨本无动，崇峻性岂偏。外景自隐隐，潜虚固幽玄。
<br>
<br>　　我来暗凝情，务道志更坚。色与山异性，性并山亦然。
<br>
<br>　　境变山不动，性存形自迁。自迁不阻俗，自定不失贤。
<br>
<br>　　浮华与朱紫，安可迷心田。
<br>
<br>　　卷557_8  「真娘墓」谭铢
<br>
<br>　　武丘山下冢累累，松柏萧条尽可悲。
<br>
<br>　　何事世人偏重色，真娘墓上独题诗。
<br>
<br>　　卷557_9  「望九华山」卢嗣立
<br>
<br>　　九华深翠落轩楹，迥眺澄江气象明。不遇阴霾孤岫隐，
<br>
<br>　　正当寒日众峰呈。坐观风雪销烦思，惜别烟岚驻晓行。
<br>
<br>　　得路归山期早诀，夜来潜已告精诚。
<br>
<br>　　卷557_10  「应举日寄兄弟」朱可名
<br>
<br>　　废刈镜湖田，上书紫阁前。愁人久委地，诗道未闻天。
<br>
<br>　　不是烧金手，徒抛钓月船。多惭兄弟意，不敢问林泉。
<br>
<br>　　卷557_11  「河出荣光」张良器
<br>
<br>　　引派昆山峻，朝宗海路长。千龄逢圣主，五色瑞荣光。
<br>
<br>　　隐映浮中国，晶明助太阳。坤维连浩漫，天汉接微茫。
<br>
<br>　　丹阙清氛里，函关紫气旁。位尊常守伯，道泰每呈祥。
<br>
<br>　　习坎灵逾久，居卑德有常。龙门如可涉，忠信是舟梁。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
