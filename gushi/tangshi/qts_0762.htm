<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百六十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百六十二
<br>
<br>　　卷762_1  「括苍山」刘昭禹
<br>
<br>　　尽日行方半，诸山直下看。白云随步起，危径极天盘。
<br>
<br>　　瀑顶桥形小，溪边店影寒。往来空太息，玄鬓改非难。
<br>
<br>　　卷762_2  「忆天台山」刘昭禹
<br>
<br>　　常记游灵境，道人情不低。岩房容偃息，天路许相携。
<br>
<br>　　霞散曙峰外，虹生凉瀑西。何当尘役了，重去听猿啼。
<br>
<br>　　卷762_3  「冬日暮国清寺留题」刘昭禹
<br>
<br>　　天台山下寺，冬暮景如屏。树密风长在，年深像有灵。
<br>
<br>　　高钟疑到月，远烧欲连星。因共真僧话，心中万虑宁。
<br>
<br>　　卷762_4  「灵溪观」刘昭禹
<br>
<br>　　鳌海西边地，宵吟景象宽。云开孤月上，瀑喷一山寒。
<br>
<br>　　人异发常绿，草灵秋不干。无由此栖息，魂梦在长安。
<br>
<br>　　卷762_5  「怀华山隐者」刘昭禹
<br>
<br>　　先生入太华，杳杳绝良音。秋梦有时见，孤云无处寻。
<br>
<br>　　神清峰顶立，衣冷瀑边吟。应笑干名者，六街尘土深。
<br>
<br>　　卷762_6  「赠惠律大师」刘昭禹
<br>
<br>　　秋是忆山日，禅窗露洒馀。几悬华顶梦，应寄沃洲书。
<br>
<br>　　风月资吟笔，杉篁笼静居。满城谁不重，见著紫衣初。
<br>
<br>　　卷762_7  「经费冠卿旧隐」刘昭禹
<br>
<br>　　节高终不起，死恋九华山。圣主情何切，孤云性本闲。
<br>
<br>　　名传中国外，坟在乱松间。依约曾栖处，斜阳鸟自还。
<br>
<br>　　卷762_8  「闻蝉」刘昭禹
<br>
<br>　　一雨一番晴，山林冷落青。莫侵残日噪，正在异乡听。
<br>
<br>　　孤馆宿漳浦，扁舟离洞庭。年年当此际，那免鬓凋零。
<br>
<br>　　卷762_9  「送休公归衡」刘昭禹
<br>
<br>　　草履初登南岳船，铜瓶犹贮北山泉。
<br>
<br>　　衡阳旧寺春归晚，门锁寒潭几树蝉。
<br>
<br>　　卷762_10  「句」刘昭禹
<br>
<br>　　句向夜深得，心从天外归。（见《纪事》）
<br>
<br>　　危楼聊侧耳，高柳又鸣蝉。（《秋日登楼》，
<br>
<br>　　见《吟窗杂录》）
<br>
<br>　　藓色围波井，花阴上竹楼。（以下见《海录碎事》）
<br>
<br>　　对面雷_树，当街雨趁人。（《夏雨》）
<br>
<br>　　春光怀玉阙，万里起初程。（《送人》）
<br>
<br>　　江上呼风去，天边挂席飞。（《送人舟行》）
<br>
<br>　　漆灯寻黑洞，之字上危峰。（《送人游九疑》）
<br>
<br>　　卷762_11  「铜柱辞」李宏皋
<br>
<br>　　招灵铸柱垂英烈，手执干戈征百越。诞今铸柱庇黔黎，
<br>
<br>　　指画风雷开五溪。五溪之险不足恃，我旅争登若平地。
<br>
<br>　　五溪之众不足平，我师轻蹑如春冰。溪人畏威思纳质，
<br>
<br>　　弃污归明求立誓。誓山川兮告鬼神，保子孙兮千万春。
<br>
<br>　　卷762_12  「题桃源」李宏皋
<br>
<br>　　山翠参差水渺茫，秦人昔在楚封疆。当时避世乾坤窄，
<br>
<br>　　此地安家日月长。草色几经坛杏老。岩花犹带涧桃香。
<br>
<br>　　他年倘遂平生志，来著霞衣侍玉皇。
<br>
<br>　　卷762_13  「李皋试诗」何仲举
<br>
<br>　　似玉来投狱，抛家去就枷。可怜两片木，夹却一枝花。
<br>
<br>　　卷762_14  「句」何仲举
<br>
<br>　　碧云章句才离手，紫府神仙尽点头。（《献秦王》）
<br>
<br>　　树迎高鸟归深野，云傍斜阳过远山。（《秋日晚望》，
<br>
<br>　　以上见《五代史补》）
<br>
<br>　　卷762_15  「耕夫谣」徐仲雅
<br>
<br>　　张绪逞风流，王衍事轻薄。出门逢耕夫，颜色必不乐。
<br>
<br>　　肥肤如玉洁，力拗丝不折。半日无耕夫，此辈总饿杀。
<br>
<br>　　卷762_16  「赠齐己」徐仲雅
<br>
<br>　　我唐有僧号齐己，未出家时宰相器。爰见梦中逢五丁，
<br>
<br>　　毁形自学无生理。骨瘦神清风一襟，松老霜天鹤病深。
<br>
<br>　　一言悟得生死海，芙蓉吐出琉璃心。闷见有唐风雅缺，
<br>
<br>　　敲破冰天飞白雪。清塞清江却有灵，遗魂泣对荒郊月。
<br>
<br>　　格何古，天工未生谁知主。混沌凿开鸡子黄，
<br>
<br>　　散作纯风如胆苦。意何新，织女星机挑白云。
<br>
<br>　　真宰夜来调暖律，声声吹出嫩青春。调何雅，
<br>
<br>　　涧底孤松秋雨洒。嫦娥月里学步虚，桂风吹落玉山下。
<br>
<br>　　语何奇，血泼乾坤龙战时。祖龙跨海日方出，
<br>
<br>　　一鞭风雨万山飞。己公己公道如此，浩浩寰中如独自。
<br>
<br>　　一簟松风冷如冰，长伴巢由伸脚睡。
<br>
<br>　　卷762_17  「赠江处士」徐仲雅
<br>
<br>　　门在松阴里，山僧几度过。药灵丸不大，棋妙子无多。
<br>
<br>　　薄雾笼寒径，残风恋绿萝。金乌兼玉兔，年几奈公何。
<br>
<br>　　卷762_18  「东华观偃松」徐仲雅
<br>
<br>　　半已化为石，有灵通碧湘。生逢尧雨露，老直汉风霜。
<br>
<br>　　月滴蟾心水，龙遗脑骨香。始于毫末后，曾见几兴亡。
<br>
<br>　　卷762_19  「咏棕树」徐仲雅
<br>
<br>　　叶似新蒲绿，身如乱锦缠。任君千度剥，意气自冲天。
<br>
<br>　　卷762_20  「宫词」徐仲雅
<br>
<br>　　内人晓起怯春寒，轻揭珠帘看牡丹。
<br>
<br>　　一把柳丝收不得，和风搭在玉栏杆。
<br>
<br>　　卷762_21  「句」徐仲雅
<br>
<br>　　屋面尽生人耳朵，篱头多是老翁须。（《闲居》）
<br>
<br>　　平分造化双苞去，拆破春风两面开。（《合欢牡丹》）
<br>
<br>　　云路半开千里月，洞门斜掩一天春。（《马希范夜宴
<br>
<br>　　迎四仪夫人》）
<br>
<br>　　凿开青帝春风国，移下娥夜月楼。（《马殷明月圃》，
<br>
<br>　　《野客丛谈》）
<br>
<br>　　珠玑影冷偏粘草，兰麝香浓却损花。（《春园宴》）
<br>
<br>　　山色晓堆罗黛雨，草梢春戛麝香风。
<br>
<br>　　衰兰寂寞含愁绿，小杏妖娆弄色红。
<br>
<br>　　旁搜水脉湘心满，遍揭泉根梵底通。
<br>
<br>　　水□滴残青□瘦，石脂倾尽白云空。
<br>
<br>　　深浦送回芳草日，急滩牵断绿杨风。
<br>
<br>　　藕梢逆入银塘里，O迹潜来玉井中。
<br>
<br>　　败菊篱疏临野渡，落梅村冷隔江枫。
<br>
<br>　　剪开净涧分苗稼，划破涟漪下钓筒。（上见《湘湖故事》）
<br>
<br>　　卷762_22  「分水岭」伍彬
<br>
<br>　　前贤功及物，禹后杳难俦。不改古今色，平分南北流。
<br>
<br>　　寒冲山影岸，清绕荻花洲。尽是朝宗去，潺潺早晚休。
<br>
<br>　　卷762_23  「句」伍彬
<br>
<br>　　稚子出看莎径没，渔翁来报竹桥流。（《夏日喜雨》）
<br>
<br>　　踪迹未辞鸳鹭客，梦魂先到鹧鸪村。（《辞解牧》）
<br>
<br>　　卷762_24  「留宿廖融山斋」杨徽之
<br>
<br>　　清和春尚在，欢醉日何长。谷鸟随柯转，庭花夺酒香。
<br>
<br>　　初晴岩翠滴，向晚树阴凉。别有堪吟处，相留宿草堂。
<br>
<br>　　卷762_25  「句」杨徽之
<br>
<br>　　新霜染枫叶，皎月借芦花。（《秋日》）
<br>
<br>　　废宅寒塘水，荒坟宿草烟。（《哭江为》，见《纪事》）
<br>
<br>　　卷762_26  「登祝融峰」王元
<br>
<br>　　草叠到孤顶，身齐高鸟翔。势疑撞翼轸，翠欲滴潇湘。
<br>
<br>　　云湿幽崖滑，风梳古木香。晴空聊纵目，杳杳极穷荒。
<br>
<br>　　卷762_27  「怀翁宏」王元
<br>
<br>　　独夜思君切，无人知此情。沧州归未得，华发别来生。
<br>
<br>　　孤馆木初落，高空月正明。远书多隔岁，独念没前程。
<br>
<br>　　卷762_28  「听琴」王元
<br>
<br>　　拂尘开素匣，有客独伤时。古调俗不乐，正声君自知。
<br>
<br>　　寒泉出涧涩，老桧倚风悲。纵有来听者，谁堪继子期。
<br>
<br>　　卷762_29  「哭李韶」王元
<br>
<br>　　韶也命何奇，生前与世违。贫栖古梵刹，终著旧麻衣。
<br>
<br>　　雅句僧抄遍，孤坟客吊稀。故园今孰在，应见梦中归。
<br>
<br>　　卷762_30  「题邓真人遗址」王元
<br>
<br>　　三千功满仙升去，留得山前旧隐基。但见白云长掩映，
<br>
<br>　　不知浮世几兴衰。松稍风触霓旌动，棕叶霜沾鹤翅垂。
<br>
<br>　　近代无人寻异事，野泉喷月泻秋池。
<br>
<br>　　卷762_31  「句」王元
<br>
<br>　　伴行惟瘦鹤，寻步入深云。（《赠廖融》，见《纪事》）
<br>
<br>　　卷762_32  「谢翁宏以诗百篇见示」廖融
<br>
<br>　　高奇一百篇，造化见工全。积思游沧海，冥搜入洞天。
<br>
<br>　　神珠迷罔象，端玉匪雕镌。休叹不得力，离骚千古传。
<br>
<br>　　卷762_33  「赠天台逸人」廖融
<br>
<br>　　移桧托禅子，携家上赤城。拂琴天籁寂，欹枕海涛生。
<br>
<br>　　云白寒峰晚，鸟歌春谷晴。又闻求桂楫，载月十洲行。
<br>
<br>　　卷762_34  「古桧」廖融
<br>
<br>　　何人见植初，老树梵王居。山鬼暗栖托，樵夫难破除。
<br>
<br>　　声高秋汉迥，影倒月潭虚。尽日无僧倚，清风长有馀。
<br>
<br>　　卷762_35  「题伍彬屋壁」廖融
<br>
<br>　　圆塘绿水平，鱼跃紫莼生。要路贫无力，深村老退耕。
<br>
<br>　　犊随原草远，蛙傍堑篱鸣。拨棹茶川去，初逢谷雨晴。
<br>
<br>　　卷762_36  「梦仙谣」廖融
<br>
<br>　　琪木扶疏系辟邪，麻姑夜宴紫皇家。银河旌节摇波影，
<br>
<br>　　珠阁笙箫吸月华。翠凤引游三岛路，赤龙齐驾五云车。
<br>
<br>　　星稀犹倚虹桥立，拟就张骞搭汉槎。
<br>
<br>　　卷762_37  「退宫妓」廖融
<br>
<br>　　神仙风格本难俦，曾从前皇翠辇游。红踯躅繁金殿暖，
<br>
<br>　　碧芙蓉笑水宫秋。宝筝钿剥阴尘覆，锦帐香消画烛幽。
<br>
<br>　　一旦色衰归故里，月明犹梦按梁州。
<br>
<br>　　卷762_38  「句」廖融
<br>
<br>　　圭灶先知晓，盆池别见天，
<br>
<br>　　古寺寻僧饭，寒岩衣鹿裘。
<br>
<br>　　云穿捣药屋，雪压钓鱼舟。
<br>
<br>　　卷762_39  「赠廖融」王正己
<br>
<br>　　病起正当秋阁迥，酒醒迎对夜涛寒。
<br>
<br>　　炉中药熟分僧饭，枕上琴闲借客弹。
<br>
<br>　　卷762_40  「句」王正己
<br>
<br>　　洗盂秋涧日华动，捣药夜坐秋气深。（赠隐者，《纪事》）
<br>
<br>　　卷762_41  「送廖融处士南游」翁宏
<br>
<br>　　病卧瘴云间，莓苔渍竹关。孤吟牛渚月，老忆洞庭山。
<br>
<br>　　壮志潜消尽，淳风竟未还。今朝忽相遇，执手一开颜。
<br>
<br>　　卷762_42  「春残」翁宏
<br>
<br>　　又是春残也，如何出翠帏。落花人独立，微雨燕双飞。
<br>
<br>　　寓目魂将断，经年梦亦非。那堪向愁夕，萧飒暮蝉辉。
<br>
<br>　　卷762_43  「秋残」翁宏
<br>
<br>　　又是秋残也，无聊意若何。客程江外远，归思夜深多。
<br>
<br>　　岘首飞黄叶，湘湄走白波。仍闻汉都护，今岁合休戈。
<br>
<br>　　卷762_44  「句」翁宏
<br>
<br>　　万木横秋里，孤舟半夜猿。（《送人》）
<br>
<br>　　漏光残井L，缺影背山椒。（《咏晓月》）
<br>
<br>　　风回山火断，潮落岸冰高。（《湘江吟》）
<br>
<br>　　卷762_45  「过衡山赠廖处士」张观
<br>
<br>　　未向漆园为傲吏，定应明代作征君。传家奕世无金玉，
<br>
<br>　　乐道经年有典坟。带雨小舟横别涧，隔花幽犬吠深云。
<br>
<br>　　到头终为苍生起，休恋耕烟楚水濉
<br>
<br>　　卷762_46  「竹枝词二首」孙光宪
<br>
<br>　　门前春水白O花，岸上无人小艇斜。
<br>
<br>　　商女经过江欲暮，散抛残食饲神鸦。
<br>
<br>　　乱绳千结绊人深，越罗万丈表长寻。
<br>
<br>　　杨柳在身垂意绪，藕花落尽见莲心。
<br>
<br>　　卷762_47  「杨柳枝词四首」孙光宪
<br>
<br>　　阊门风暖落花干，飞遍江城雪不寒。
<br>
<br>　　独有晚来临水驿，闲人多凭赤栏干。
<br>
<br>　　有池有榭即鳎浸润翻成长养功。
<br>
<br>　　恰似有人长点检，著行排立向春风。
<br>
<br>　　根柢虽然傍浊河，无妨终日近笙歌。
<br>
<br>　　毵毵金带谁堪比，还共黄莺不较多。
<br>
<br>　　万株枯槁怨亡隋，似吊吴台各自垂。
<br>
<br>　　好是淮阴明月里，酒楼横笛不胜吹。
<br>
<br>　　卷762_48  「采莲」孙光宪
<br>
<br>　　菡萏香连十顷陂，小姑贪戏采莲迟。
<br>
<br>　　晚来弄水船头湿，更脱红裙裹鸭儿。
<br>
<br>　　卷762_49  「八拍蛮」孙光宪
<br>
<br>　　孔雀尾拖金线长，怕人飞起入丁香。
<br>
<br>　　越女沙头争拾翠，相呼归去背斜阳。
<br>
<br>　　卷762_50  「句」孙光宪
<br>
<br>　　晓厨烹淡菜，春杼种H花。（《和南越诗》）
<br>
<br>　　卷762_51  「咏蒲鞋」刘章
<br>
<br>　　吴江浪浸白蒲春，越女初挑一样新。才自绣窗离玉指，
<br>
<br>　　便随罗袜上香尘。石榴裙下从容久，玳瑁筵前整顿频。
<br>
<br>　　今日高楼鸳瓦上，不知抛掷是何人。
<br>
<br>　　卷762_52  「夜坐」路洵美
<br>
<br>　　帘卷竹轩清，四邻无语声。漏从吟里转，月自坐来明。
<br>
<br>　　草木露华湿，衣裳寒气生。难逢知鉴者，空悦此时情。
<br>
<br>　　卷762_53  「荆台道院」梁震
<br>
<br>　　桑田一变赋归来，爵禄焉能浼我哉。
<br>
<br>　　黄犊依然花竹外，清风万古凛荆台。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
