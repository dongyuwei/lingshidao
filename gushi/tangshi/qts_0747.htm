<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百四十七</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百四十七
<br>
<br>　　卷747_1  「春日作」李中
<br>
<br>　　和气来无象，物情还暗新。乾坤一夕雨，草木万方春。
<br>
<br>　　染水烟光媚，催花鸟语频。高台旷望处，歌咏属诗人。
<br>
<br>　　卷747_2  「寒江暮泊寄左偃」李中
<br>
<br>　　维舟芦荻岸，离恨若为宽。烟火人家远，汀洲暮雨寒。
<br>
<br>　　天涯孤梦去，篷底一灯残。不是凭骚雅，相思写亦难。
<br>
<br>　　卷747_3  「喜春雨有寄」李中
<br>
<br>　　青春终日雨，公子莫思晴。任阻西园会，且观南亩耕。
<br>
<br>　　最怜滋垄麦，不恨湿林莺。父老应相贺，丰年兆已成。
<br>
<br>　　卷747_4  「魏夫人坛」李中
<br>
<br>　　仙坛遗迹在，苔合落花明。绛节何年返，白云终日生。
<br>
<br>　　旋新芳草色，依旧偃松声。欲问希夷事，音尘隔上清。
<br>
<br>　　卷747_5  「访洞神宫邵道者不遇」李中
<br>
<br>　　闲来仙观问希夷，云满星坛水满池。
<br>
<br>　　羽客不知何处去，洞前花落立多时。
<br>
<br>　　卷747_6  「寄赠致仕沈彬郎中」李中
<br>
<br>　　鹤氅换朝服，逍遥云水乡。有时乘一叶，载酒入三湘。
<br>
<br>　　尘梦年来息，诗魔老亦狂。莼羹与鲈脍，秋兴最宜长。
<br>
<br>　　卷747_7  「赠别」李中
<br>
<br>　　行杯酌罢歌声歇，不觉前汀月又生。
<br>
<br>　　自是离人魂易断，落花芳草本无情。
<br>
<br>　　卷747_8  「送刘恭游庐山兼寄令上人」李中
<br>
<br>　　松桂烟霞蔽梵宫，诗流闲去访支公。
<br>
<br>　　石堂磬断相逢夜，五老月生溪影空。
<br>
<br>　　卷747_9  「宿庐山白云峰重道者院」李中
<br>
<br>　　绝顶松堂喜暂游，一宵玄论接浮丘。云开碧落星河近，
<br>
<br>　　月出沧溟世界秋。尘里年光何急急，梦中强弱自悠悠。
<br>
<br>　　他时书剑酬恩了，愿逐鸾车看十洲。
<br>
<br>　　卷747_10  「海上从事秋日书怀」李中
<br>
<br>　　悠悠旅宦役尘埃，旧业那堪信未回。千里梦随残月断，
<br>
<br>　　一声蝉送早秋来。壶倾浊酒终难醉，匣锁青萍久不开。
<br>
<br>　　唯有搜吟遣怀抱，凉风时复上高台。
<br>
<br>　　卷747_11  「访蔡文庆处士留题」李中
<br>
<br>　　幽人栖息处，一到涤尘心。藓色花阴阔，棋声竹径深。
<br>
<br>　　篱根眠野鹿，池面戏江禽。多谢相留宿，开樽拂素琴。
<br>
<br>　　卷747_12  「寄庐岳鉴上人」李中
<br>
<br>　　岳寺栖瓶锡，常人亲亦难。病披青衲重，晚剃白髭寒。
<br>
<br>　　烘壁茶烟暗，填沟木叶干。昔年皆礼谒，频到碧云端。
<br>
<br>　　卷747_13  「书小斋壁」李中
<br>
<br>　　其谁肯见寻，冷淡少知音。尘土侵闲榻，烟波隔故林。
<br>
<br>　　竹风醒晚醉，窗月伴秋吟。道在唯求己，明时岂陆沈。
<br>
<br>　　卷747_14  「怀王道者」李中
<br>
<br>　　闲思王道者，逸格世难群。何处眠青嶂，从来爱白云。
<br>
<br>　　酒沽应独醉，药熟许谁分。正作趋名计，如何得见君。
<br>
<br>　　卷747_15  「桃花」李中
<br>
<br>　　只应红杏是知音，灼灼偏宜间竹阴。几树半开金谷晓，
<br>
<br>　　一溪齐绽武陵深。艳舒百叶时皆重，子熟千年事莫寻。
<br>
<br>　　谁步宋墙明月下，好香和影上衣襟。
<br>
<br>　　卷747_16  「思旧游有感」李中
<br>
<br>　　长忆衔杯处，F[尚未阑。江南正烟雨，楼上恰春寒。
<br>
<br>　　好树藏莺密，平芜彻野宽。如今无处觅，音信隔波澜。
<br>
<br>　　卷747_17  「依韵和智谦上人送李相公赴昭武军」李中
<br>
<br>　　暂别庙堂上，雄藩去豁情。秋风生雁渚，晚雾湿龙旌。
<br>
<br>　　吟里过侯服，梦中归帝城。下车军庶乐，千里月华清。
<br>
<br>　　卷747_18  「姑苏怀古」李中
<br>
<br>　　阖闾兴霸日，繁盛复风流。歌舞一场梦，烟波千古愁。
<br>
<br>　　樵人归野径，渔笛起扁舟。触目牵伤感，将行又驻留。
<br>
<br>　　苏台踪迹在，旷望向江滨。往事谁堪问，连空草自春。
<br>
<br>　　花疑西子脸，涛想伍胥神。吟尽情难尽，斜阳照路尘。
<br>
<br>　　卷747_19  「赠史虚白」李中
<br>
<br>　　致主嘉谋尚未伸，慨然深志与谁论。唤回古意琴开匣，
<br>
<br>　　陶出真情酒满樽。明月过溪吟钓艇，落花堆席睡僧轩。
<br>
<br>　　九重梦卜时终在，莫向深云独闭门。
<br>
<br>　　卷747_20  「赠蒯亮处士」李中
<br>
<br>　　著得新书义更幽，负琴何处不遨游。玄宫寄宿月华冷，
<br>
<br>　　羽客伴吟松韵秋。满户烟霞思紫阁，一帆风雨忆沧洲。
<br>
<br>　　吾君侧席求贤切，未可悬瓢枕碧流。
<br>
<br>　　卷747_21  「春夕偶作」李中
<br>
<br>　　早是春愁触目生，那堪春夕酒初醒。
<br>
<br>　　贯珠声罢人归去，半落桃花月在庭。
<br>
<br>　　卷747_22  「子规」李中
<br>
<br>　　暮春滴血一声声，花落年年不忍听。
<br>
<br>　　带月莫啼江畔树，酒醒游子在离亭。
<br>
<br>　　卷747_23  「书王秀才壁」李中
<br>
<br>　　茅舍何寥落，门庭长绿芜。贫来卖书剑，病起忆江湖。
<br>
<br>　　对枕暮山碧，伴吟凉月孤。前贤多晚达，莫叹有霜须。
<br>
<br>　　卷747_24  「春日途中作」李中
<br>
<br>　　干禄趋名者，迢迢别故林。春风短亭路，芳草异乡心。
<br>
<br>　　雨过江山出，莺啼村落深。未知将雅道，何处谢知音。
<br>
<br>　　卷747_25  「依韵和蠡泽王去微秀才见寄」李中
<br>
<br>　　咫尺风骚客，难谐面继酬。相思对烟雨，一雁下汀洲。
<br>
<br>　　花影谁家坞，笛声何处楼。支筇朗吟罢，搔首独迟留。
<br>
<br>　　卷747_26  「送孙孔二秀才游庐山」李中
<br>
<br>　　庐山多胜景，偏称二君游。松径苍苔合，花阴碧涧流。
<br>
<br>　　倾壶同坐石，搜句共登楼。莫学天台客，逢山即驻留。
<br>
<br>　　卷747_27  「春日野望怀故人」李中
<br>
<br>　　野外登临望，苍苍烟景昏。暖风医病草，甘雨洗荒村。
<br>
<br>　　云散天边野，潮回岛上痕。故人不可见，倚杖役吟魂。
<br>
<br>　　卷747_28  「游玄真观」李中
<br>
<br>　　闲吟游古观，静虑相神仙。上景非难度，阴功不易全。
<br>
<br>　　醮坛松作盖，丹井藓成钱。浩浩红尘里，谁来叩自然。
<br>
<br>　　卷747_29  「剑客」李中
<br>
<br>　　恩酬期必报，岂是辄轻生。神剑冲霄去，谁为平不平。
<br>
<br>　　卷747_30  「鹤」李中
<br>
<br>　　警露精神异，冲天羽翼新。千年一归日，谁识令威身。
<br>
<br>　　卷747_31  「送致仕沈彬郎中游茅山」李中
<br>
<br>　　挂却朝冠披鹤氅，羽人相伴恣遨游。忽因风月思茅岭，
<br>
<br>　　便挈琴樽上叶舟。野寺宿时魂梦冷，海门吟处水云秋。
<br>
<br>　　华阳洞府年光永，莫向仙乡拟驻留。
<br>
<br>　　卷747_32  「题庐山东寺远大师影堂」李中
<br>
<br>　　远公遗迹在东林，往事名存动苦吟。杉桧已依灵塔老，
<br>
<br>　　烟霞空锁影堂深。入帘轻吹催香印，落石幽泉杂磬音。
<br>
<br>　　十八贤人消息断，莲池千载月沈沈。
<br>
<br>　　卷747_33  「庭苇」李中
<br>
<br>　　品格清于竹，诗家景最幽。从栽向池沼，长似在汀洲。
<br>
<br>　　玩好招溪叟，栖堪待野鸥。影疏当夕照，花乱正深秋。
<br>
<br>　　韵细堪清耳，根牢好系舟。故溪高岸上，冷淡有谁游。
<br>
<br>　　卷747_34  「寄左偃」李中
<br>
<br>　　每病风骚路，荒凉人莫游。惟君还似我，成癖未能休。
<br>
<br>　　舍寐缘孤月，忘形为九秋。垂名如不朽，那恨雪生头。
<br>
<br>　　卷747_35  「宿山店书怀寄东林令图上人」李中
<br>
<br>　　一宿山前店，旅情安可穷。猿声乡梦后，月影竹窗中。
<br>
<br>　　南楚征途阔，东吴旧业空。虎溪莲社客，应笑此飘蓬。
<br>
<br>　　卷747_36  「途中闻子规」李中
<br>
<br>　　春残杜宇愁，越客思悠悠。雨歇孤村里，花飞远水头。
<br>
<br>　　微风声渐咽，高树血应流。因此频回首，家山隔几州。
<br>
<br>　　卷747_37  「春日书怀」李中
<br>
<br>　　千峰雪尽鸟声春，日永孤吟野水滨。
<br>
<br>　　霄汉路岐升未得，花时空拂满衣尘。
<br>
<br>　　卷747_38  「所思代人」李中
<br>
<br>　　巫峡云深湘水遥，更无消息梦空劳。
<br>
<br>　　梦回深夜不成寐，起立闲庭花月高。
<br>
<br>　　卷747_39  「春晚过明氏闲居」李中
<br>
<br>　　寥寥陋巷独扃门，自乐清虚不厌贫。数局棋中消永日，
<br>
<br>　　一樽酒里送残春。雨催绿藓铺三径，风送飞花入四邻。
<br>
<br>　　羡尔朗吟无外事，沧洲何必去垂纶。
<br>
<br>　　卷747_40  「赠重安寂道者」李中
<br>
<br>　　寒松肌骨鹤心情，混俗陶陶隐姓名。白发只闻悲短景，
<br>
<br>　　红尘谁解信长生。壶中日月存心近，岛外烟霞入梦清。
<br>
<br>　　每许相亲应计分，琴馀常见话蓬瀛。
<br>
<br>　　卷747_41  「江边吟」李中
<br>
<br>　　风暖汀洲吟兴生，远山如画雨新晴。残阳影里水东注，
<br>
<br>　　芳草烟中人独行。闪闪酒帘招醉客，深深绿树隐啼莺。
<br>
<br>　　盘桓渔舍忘归去，云静高空月又明。
<br>
<br>　　卷747_42  「献张义方常侍」李中
<br>
<br>　　雄飞看是逼岩廊，逸思常闻不暂忘。公署静眠思水石，
<br>
<br>　　古屏闲展看潇湘。老来酒病虽然减，秋杪诗魔更是狂。
<br>
<br>　　乘兴有时招羽客，横琴移月启茅堂。
<br>
<br>　　卷747_43  「赠永真杜翱少府」李中
<br>
<br>　　蓝袍竹简佐琴堂，县僻人稀觉日长。爱静不嫌官况冷，
<br>
<br>　　苦吟从听鬓毛苍。闲寻野寺听秋水，寄睡僧窗到夕阳。
<br>
<br>　　骞翥会应霄汉去，渔竿休更恋沧浪。
<br>
<br>　　卷747_44  「献中书韩舍人」李中
<br>
<br>　　丹墀朝退后，静院即冥搜。尽日卷帘坐，前峰当槛秋。
<br>
<br>　　烹茶留野客，展画看沧洲。见说东林夜，寻常秉烛游。
<br>
<br>　　卷747_45  「献徐舍人」李中
<br>
<br>　　清名喧四海，何止并南金。奥学群英伏，多才万乘钦。
<br>
<br>　　秩参金殿峻，步历紫微深。顾问承中旨，丝纶演帝心。
<br>
<br>　　褒雄饶义路，贾马避词林。下直无他事，开门对远岑。
<br>
<br>　　轩窗来晚吹，池沼歇秋霖。藓点生棋石，茶烟过竹阴。
<br>
<br>　　希夷元已达，躁竞岂能侵。羽客闲陪饮，诗人伴静吟。
<br>
<br>　　自惭为滞物，多幸辱虚襟。此日重遭遇，心期出陆沈。
<br>
<br>　　卷747_46  「新秋有感」李中
<br>
<br>　　门巷凉秋至，高梧一叶惊。渐添衾簟爽，顿觉梦魂清。
<br>
<br>　　暗促莲开艳，乍催蝉发声。雨降炎气减，竹引冷烟生。
<br>
<br>　　戍客添归思，行人怯远程。未逢征雁下，渐听夜砧鸣。
<br>
<br>　　张翰思鲈兴，班姬咏扇情。音尘两难问，蛩砌月空明。
<br>
<br>　　卷747_47  「秋雨」李中
<br>
<br>　　竟日散如丝，吟看半掩扉。秋声在梧叶，润气逼书帏。
<br>
<br>　　曲涧泉承去，危檐燕带归。寒蛩悲旅壁，乱藓滑渔矶。
<br>
<br>　　爽欲除幽簟，凉须换熟衣。疏篷谁梦断，荒径独游稀。
<br>
<br>　　偏称江湖景，不妨鸥鹭飞。最怜为瑞处，南亩稻苗肥。
<br>
<br>　　卷747_48  「寄庐山白大师」李中
<br>
<br>　　长忆寻师处，东林寓泊时。一秋同看月，无夜不论诗。
<br>
<br>　　泉美茶香异，堂深磬韵迟。鹿驯眠藓径，猿苦叫霜枝。
<br>
<br>　　别后音尘隔，年来鬓发衰。趋名方汲汲，未果再游期。
<br>
<br>　　卷747_49  「访龙光智谦上人」李中
<br>
<br>　　忽起寻师兴，穿云不觉劳。相留看山雪，尽日论风骚。
<br>
<br>　　竹影摇禅榻，茶烟上毳袍。梦魂曾去否，旧国阻波涛。
<br>
<br>　　卷747_50  「送仙客」李中
<br>
<br>　　危言危行是男儿，倚伏相牵岂足悲。
<br>
<br>　　莫向汀洲时独立，悠悠斜日照江蓠。
<br>
<br>　　卷747_51  「祀风师迎神曲」李中
<br>
<br>　　太御气，勾芒肇功。苍龙青旗，爰候祥风。
<br>
<br>　　律以和应，□以感通。鼎俎修J，时惟礼崇。
<br>
<br>　　卷747_52  「柳二首」李中
<br>
<br>　　春来无树不青青，似共东风别有情。
<br>
<br>　　闲忆旧居湓水畔，数枝烟雨属啼莺。
<br>
<br>　　最爱青青水国中，莫愁门外间花红。
<br>
<br>　　纤纤无力胜春色，撼起啼莺恨晚风。
<br>
<br>　　卷747_53  「送庐阜僧归山阳」李中
<br>
<br>　　山阳旧社终经梦，容易言归不可留。瓶贮瀑泉离五老，
<br>
<br>　　锡摇江雨上孤舟。鱼行细浪分沙觜，雁逆高风下苇洲。
<br>
<br>　　遥想枚皋宅边寺，不知凉月共谁游。
<br>
<br>　　卷747_54  「投所知」李中
<br>
<br>　　孤琴尘翳剑慵磨，自顾泥蟠欲奈何。千里交亲消息断，
<br>
<br>　　一庭风雨梦魂多。题桥未展相如志，叩角谁怜甯戚歌。
<br>
<br>　　唯赖明公怜道在，敢携蓑笠钓烟波。
<br>
<br>　　卷747_55  「寄左偃」李中
<br>
<br>　　萧条陋巷绿苔侵，何事君心似我心。贫户懒开元爱静，
<br>
<br>　　病身才起便思吟。闲留好鸟庭柯密，暗养鸣蛩砌草深。
<br>
<br>　　况是清朝重文物，无愁当路少知音。
<br>
<br>　　卷747_56  「游北山洞神宫」李中
<br>
<br>　　闷见尘中光景促，仙乡来礼紫阳君。人居淡寂应难老，
<br>
<br>　　道在虚无不可闻。松桧稳栖三岛鹤，楼台闲锁九霄云。
<br>
<br>　　羡师向此朝星斗，一炷清香午夜焚。
<br>
<br>　　卷747_57  「思简寂观旧游寄重道者」李中
<br>
<br>　　闲忆当年游物外，羽人曾许驻仙乡。溪头烘药烟霞暖，
<br>
<br>　　花下围棋日月长。偷摘蟠桃思曼倩，化成蝴蝶学蒙庄。
<br>
<br>　　俗缘未断归浮世，空望林泉意欲狂。
<br>
<br>　　卷747_58  「云」李中
<br>
<br>　　悠悠离洞壑，冉冉上天津。捧日终为异，从龙自有因。
<br>
<br>　　高行四海雨，暖拂万山春。静与霞相近，闲将鹤最亲。
<br>
<br>　　帝乡归莫问，楚殿梦曾频。白向封中起，碧从诗里新。
<br>
<br>　　冷容横钓浦，轻缕绊蟾轮。不滞浓还淡，无心卷复伸。
<br>
<br>　　非烟聊拟议，干吕在逡巡。会作五般色，为祥覆紫宸。
<br>
<br>　　卷747_59  「徐司徒池亭」李中
<br>
<br>　　亭榭跨池塘，泓澄入座凉。扶疏皆竹柏，冷淡似潇湘。
<br>
<br>　　萍嫩铺波面，苔深锁岸傍。朝回游不厌，僧到赏难忘。
<br>
<br>　　最称收残雨，偏宜带夕阳。吟堪期谢x，醉好命嵇康。
<br>
<br>　　奢侈心难及，清虚趣最长。月明垂钓兴，何必忆沧浪。
<br>
<br>　　卷747_60  「赋得江边草」李中
<br>
<br>　　岸春芳草合，几处思缠绵。向暮江蓠雨，初晴杜若烟。
<br>
<br>　　静宜幽鹭立，远称碧波连。送别王孙处，萋萋南浦边。
<br>
<br>　　卷747_61  「江行夜泊」李中
<br>
<br>　　扁舟倦行役，寂寂宿江干。半夜风雷过，一天星斗寒。
<br>
<br>　　潮平沙觜没，霜苦雁声残。渔父何疏逸，扣舷歌未阑。
<br>
<br>　　卷747_62  「访山叟留题」李中
<br>
<br>　　策杖寻幽客，相携入竹扃。野云生晚砌，病鹤立秋庭。
<br>
<br>　　茶美睡心爽，琴清尘虑醒。轮蹄应少到，门巷草青青。
<br>
<br>　　卷747_63  「江行晚泊寄湓城知友」李中
<br>
<br>　　孤舟相忆久，何处倍关情。野渡帆初落，秋风蝉一声。
<br>
<br>　　江浮残照阔，云散乱山横。渐去湓城远，那堪新月生。
<br>
<br>　　卷747_64  「秋夕书怀」李中
<br>
<br>　　功名未立诚非晚，骨肉分飞又入秋。
<br>
<br>　　枕上不堪残梦断，壁蛩窗月夜悠悠。
<br>
<br>　　卷747_65  「感兴」李中
<br>
<br>　　渔休渭水兴周日，龙起南阳相蜀时。
<br>
<br>　　不遇文王与先主，经天才业拟何为。
<br>
<br>　　卷747_66  「舟中望九华山」李中
<br>
<br>　　排空苍翠异，辍棹看崔嵬。一面雨初歇，九峰云正开。
<br>
<br>　　当时思水石，便欲上楼台。隐去心难遂，吟馀首懒回。
<br>
<br>　　僧休传紫阁，屏歇写天台。中有忘机者，逍遥不可陪。
<br>
<br>　　卷747_67  「渔父」李中
<br>
<br>　　烟冷暮江滨，高歌散诞身。移舟过蓼岸，待月正丝纶。
<br>
<br>　　亦与樵翁约，同游酒市春。白头云水上，不识独醒人。
<br>
<br>　　卷747_68  「赠上都紫极宫刘日新先生」李中
<br>
<br>　　道德吾君重，含贞本去华。因知炼神骨，何必在烟霞。
<br>
<br>　　棋散庭花落，诗成海月斜。瀛洲旧仙侣，应许寄丹砂。
<br>
<br>　　卷747_69  「勉同志」李中
<br>
<br>　　读书与磨剑，旦夕但忘疲。傥若功名立，那愁变化迟。
<br>
<br>　　尘从侵砚席，苔任满庭墀。明代搜扬切，升沈莫问龟。
<br>
<br>　　卷747_70  「寄刘钧秀才」李中
<br>
<br>　　掩户当春昼，知君志在诗。闲花半落处，幽客未来时。
<br>
<br>　　野鸟穿莎径，江云过竹篱。会须明月夜，与子水边期。
<br>
<br>　　卷747_71  「离亭前思有寄」李中
<br>
<br>　　酒醒江亭客，缠绵恨别离。笙歌筵散后，风月夜长时。
<br>
<br>　　耿耿看灯暗，悠悠结梦迟。若无骚雅分，何计达相思。
<br>
<br>　　卷747_72  「赠上都先业大师」李中
<br>
<br>　　懒向人前著紫衣，虚堂闲倚一条藜。虽承雨露居龙阙，
<br>
<br>　　终忆烟霞梦虎溪。睡起晓窗风淅淅，病来深院草萋萋。
<br>
<br>　　有时乘兴寻师去，煮茗同吟到日西。
<br>
<br>　　卷747_73  「思九江旧居三首」李中
<br>
<br>　　结茅曾在碧江隈，多病贫身养拙来。雨歇汀洲垂钓去，
<br>
<br>　　月当门巷访僧回。静临窗下开琴匣，闷向床头泼酒醅。
<br>
<br>　　游宦等闲千里隔，空馀魂梦到渔台。
<br>
<br>　　门前烟水似潇湘，放旷优游兴味长。虚阁静眠听远浪，
<br>
<br>　　扁舟闲上泛残阳。鹤翘碧藓庭除冷，竹引清风枕簟凉。
<br>
<br>　　犬吠疏篱明月上，邻翁携酒到茅堂。
<br>
<br>　　无机终日狎沙鸥，得意高吟景且幽。槛底江流偏称月，
<br>
<br>　　檐前山朵最宜秋。遥村处处吹横笛，曲岸家家系小舟。
<br>
<br>　　别后再游心未遂，设屏惟画白O洲。
<br>
<br>　　卷747_74  「赠东林白大师」李中
<br>
<br>　　虎溪久驻灵踪，禅外诗魔尚浓。卷宿吟销永日，
<br>
<br>　　移床坐对千峰。苍苔冷锁幽径，微风闲坐古松。
<br>
<br>　　自说年来老病，出门渐觉疏慵。
<br>
<br>　　卷747_75  「春晓」李中
<br>
<br>　　残烛犹存月尚明，几家帏幌梦魂惊。
<br>
<br>　　星河渐没行人动，历历林梢百舌声。
<br>
<br>　　卷747_76  「听郑羽人弹琴」李中
<br>
<br>　　仙乡景已清，仙子启琴声。秋月空山寂，淳风一夜生。
<br>
<br>　　莎间虫罢响，松顶鹤初惊。因感浮华世，谁怜太古情。
<br>
<br>　　卷747_77  「秋夕书事寄友人」李中
<br>
<br>　　信断关河远，相思秋夜深。砌蛩声咽咽，檐月影沈沈。
<br>
<br>　　未遂青云志，那堪素发侵。吟馀成不寐，彻曙四邻砧。
<br>
<br>　　卷747_78  「秋日途中」李中
<br>
<br>　　竹林已萧索，客思正如雠。旧业吴江外，新蝉楚驿头。
<br>
<br>　　遥天疏雨过，列岫乱云收。今夕谁家宿，孤吟月色秋。
<br>
<br>　　卷747_79  「秋夜吟寄左偃」李中
<br>
<br>　　与君诗兴素来狂，况入清秋夜景长。溪阁共谁看好月，
<br>
<br>　　莎阶应独听寒。卷中新句诚堪喜，身外浮名不足忙。
<br>
<br>　　会约垂名继前哲，任他玄发尽如霜。
<br>
<br>　　卷747_80  「竹」李中
<br>
<br>　　森森移得自山庄，植向空庭野兴长。便有好风来枕簟，
<br>
<br>　　更无闲梦到潇湘。荫来砌藓经疏雨，引下溪禽带夕阳。
<br>
<br>　　闲约羽人同赏处，安排棋局就清凉。
<br>
<br>　　卷747_81  「怀庐岳旧游寄刘钧因感鉴上人」李中
<br>
<br>　　昔年庐岳闲游日，乘兴因寻物外僧。寄宿爱听松叶雨，
<br>
<br>　　论诗惟对竹窗灯。各拘片禄寻分别，高谢浮名竟未能。
<br>
<br>　　一念支公安可见，影堂何处暮云凝。
<br>
<br>　　卷747_82  「依韵酬智谦上人见寄」李中
<br>
<br>　　性拙才非逸，同心友亦稀。风昏秋病眼，霜湿夜吟衣。
<br>
<br>　　莺谷期犹负，兰陔养不违。吾师惠佳句，胜得楚金归。
<br>
<br>　　卷747_83  「落花」李中
<br>
<br>　　年年三月暮，无计惜残红。酷恨西园雨，生憎南陌风。
<br>
<br>　　片随流水远，色逐断霞空。怅望丛林下，悠悠饮兴穷。
<br>
<br>　　卷747_84  「题柳」李中
<br>
<br>　　折向离亭畔，春光满手生。群花岂无艳，柔质自多情。
<br>
<br>　　夹岸笼溪月，兼风撼野莺。隋堤三月暮，飞絮想纵横。
<br>
<br>　　卷747_85  「赠谦明上人」李中
<br>
<br>　　虽寄上都眠竹寺，逸情终忆白云端。闲登钟阜林泉晚，
<br>
<br>　　梦去沃洲风雨寒。新试茶经煎有兴，旧婴诗病舍终难。
<br>
<br>　　常闻秋夕多无寐，月在高台独凭栏。
<br>
<br>　　卷747_86  「书蔡隐士壁」李中
<br>
<br>　　病后霜髭出，衡门寂寞中。蠹侵书帙损，尘覆酒樽空。
<br>
<br>　　池暗菰蒲雨，径香兰蕙风。幽闲已得趣，不见卜穷通。
<br>
<br>　　卷747_87  「赠钟尊师游茅山」李中
<br>
<br>　　筇杖担琴背俗尘，路寻茅岭有谁群。仙翁物外应相遇，
<br>
<br>　　灵药壶中必许分。香入肌肤花洞酒，冷侵魂梦石床云。
<br>
<br>　　伊予亦有朝修志，异日遨游愿见君。
<br>
<br>　　卷747_88  「访徐长史留题水阁」李中
<br>
<br>　　君家池阁静，一到且淹留。坐听蒹葭雨，如看岛屿秋。
<br>
<br>　　杯盘深有兴，吟笑迥忘忧。更爱幽奇处，双双下野鸥。
<br>
<br>　　卷747_89  「夕阳」李中
<br>
<br>　　影未沈山水面红，遥天雨过促征鸿。
<br>
<br>　　魂销举子不回首，闲照槐花驿路中。
<br>
<br>　　卷747_90  「」李中
<br>
<br>　　流品是鸳鸯，翻飞云水乡。风高离极浦，烟暝下方塘。
<br>
<br>　　比鹭行藏别，穿荷羽翼香。双双浴轻浪，谁见在潇湘。
<br>
<br>　　卷747_91  「所思」李中
<br>
<br>　　离思春来切，谁能慰寂寥。花飞寒食过，云重楚山遥。
<br>
<br>　　耿耿梦徒往，悠悠鬓易凋。那堪对明月，独立水边桥。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
