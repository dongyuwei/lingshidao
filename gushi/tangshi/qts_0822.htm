<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百二十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百二十二
<br>
<br>　　卷822_1  「皇太子频赐存问，并索唱和新诗，因有陈谢」广宣
<br>
<br>　　望苑招延后，禅扉访道馀。祗言俟文雅，何意及庸虚。
<br>
<br>　　率性多非学，缘情偶自书。清风闻寺响，白日见心初。
<br>
<br>　　重道逢轩后，崇儒过魏储。青宫列芳梓，玄圃积琼琚。
<br>
<br>　　郑鼠宁容者，齐竽久舍诸。空怀受恩感，含思几踌躇。
<br>
<br>　　卷822_2  「禁中法会应制」广宣
<br>
<br>　　天上万年枝，人间不可窥。道场三教会，心地百王期。
<br>
<br>　　侍读沾恩早，传香驻日迟。在筵还向道，通籍许言诗。
<br>
<br>　　空愧陪仙列，何阶答圣慈。从今精至理，长愿契无为。
<br>
<br>　　卷822_3  「降诞日内庭献寿应制」广宣
<br>
<br>　　庆寿千龄远，敷仁万国通。登霄欣有路，捧日愧无功。
<br>
<br>　　仙驾三山上，龙生二月中。修斋长乐殿，讲道大明宫。
<br>
<br>　　此地人难到，诸天事不同。法筵花散后，空界满香风。
<br>
<br>　　卷822_4  「寺中柿树一蒂四颗咏应制」广宣
<br>
<br>　　珍木生奇亩，低枝拂梵宫。因开四界分，本自百花中。
<br>
<br>　　当夏阴涵绿，临秋色变红。君看药草喻，何减太阳功。
<br>
<br>　　卷822_5  「早秋降诞日献寿二首应制」广宣
<br>
<br>　　秋q开六叶，元圣诞千年。绕殿祥风起，当空瑞日悬。
<br>
<br>　　道光中国主，人识大罗仙。敢赞无疆寿，香花上法筵。
<br>
<br>　　万方瞻圣日，九土仰清光。磬地山河壮，弥天福寿长。
<br>
<br>　　瑞烟薰法界，真偈启仁王。看献千秋乐，千秋乐未央。
<br>
<br>　　卷822_6  「驾幸天长寺应制」广宣
<br>
<br>　　天界宜春赏，禅门不掩关。宸游双阙外，僧引百花间。
<br>
<br>　　车马喧长路，烟云净远山。观空复观俗，皇鉴此中闲。
<br>
<br>　　卷822_7  「九月菊花咏应制（一作清江诗）」广宣
<br>
<br>　　可讶东篱菊，能知节候芳。细枝青玉润，繁蕊碎金香。
<br>
<br>　　爽气浮朝露，浓姿带夜霜。泛杯传寿酒，应共乐时康。
<br>
<br>　　卷822_8  「驾幸圣容院应制」广宣
<br>
<br>　　大唐国里千年圣，王舍城中百亿身。却指容颜非我相，
<br>
<br>　　自言空色是吾真。深殿虔心随宝辇，广庭徐步引金轮。
<br>
<br>　　古来贵重缘亲近，狂客惭为侍从臣。
<br>
<br>　　卷822_9  「圣恩顾问，独游月磴阁，直书其事应制」广宣
<br>
<br>　　禅居河畔无多地，来往寻春物正华。磴道上盘千亩竹，
<br>
<br>　　栏干低压万人家。檐前施饭来飞鸟，林下行香踏落花。
<br>
<br>　　自解刹那知佛性，不劳更喻几尘沙。
<br>
<br>　　卷822_10  「安国寺随驾幸兴唐观应制」广宣
<br>
<br>　　东林何殿是西邻，禅客垣墙接羽人。万乘游仙宗有道，
<br>
<br>　　三车引路本无尘。初传宝诀长生术，已证金刚不坏身。
<br>
<br>　　两地尽修天上事，共瞻銮驾重来巡。
<br>
<br>　　卷822_11  「贺王起（一作贺王侍郎典贡放榜）」广宣
<br>
<br>　　从辞凤阁掌丝纶，便向青云领贡宾。再辟文场无枉路，
<br>
<br>　　两开金榜绝冤人。眼看龙化门前水，手放莺飞谷口春。
<br>
<br>　　明日定归台席去，Wo原上共陶钧。
<br>
<br>　　卷822_12  「贺幸普济寺应制」广宣
<br>
<br>　　南方宝界几由旬，八部同瞻一佛身。寺压山河天宇静，
<br>
<br>　　楼悬日月镜光新。重城柳暗东风曙，复道花明上苑春。
<br>
<br>　　向晚銮舆归凤阙，曲江池上动青O.
<br>
<br>　　卷822_13  「红楼院应制（一作沈缙谑）」广宣
<br>
<br>　　红楼疑见白毫光，寺逼宸居福盛唐。支遁爱山情谩切，
<br>
<br>　　昙摩泛海路空长。经声夜息闻天语，炉气晨飘接御香。
<br>
<br>　　谁道此中难可到，自怜深院得徊翔。
<br>
<br>　　卷822_14  「再入道场纪事应制（一作沈缙谑）」广宣
<br>
<br>　　南方归去再生天，内殿今年异昔年。见辟乾坤新定位，
<br>
<br>　　看题日月更高悬。行随车辇登仙路，坐近炉烟讲法筵。
<br>
<br>　　自喜恩深陪侍从，两朝长在圣人前。
<br>
<br>　　卷822_15  「寺中赏花应制」广宣
<br>
<br>　　东风万里送香来，上界千花向日开。
<br>
<br>　　却笑霞楼紫芝侣，桃源深洞访仙才。
<br>
<br>　　卷822_16  「九月十五日夜宿郑尚书s东亭，望月寄杜给事」广宣
<br>
<br>　　霜天晴夜宿东斋，松竹交阴惬素怀。迥出风尘心得地，
<br>
<br>　　可怜三五月当阶。清光满院恩情见，寒色临门笑语谐。
<br>
<br>　　霄汉路殊从道合，往来人事不相乖。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
