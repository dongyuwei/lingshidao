<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百三十九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百三十九
<br>
<br>　　卷639_1  「兴善寺贝多树」张乔
<br>
<br>　　还应毫末长，始见拂丹霄。得子从西国，成阴见昔朝。
<br>
<br>　　势随双刹直，寒出四墙遥。带月啼春鸟，连空噪暝蜩。
<br>
<br>　　远根穿古井，高顶起凉飙。影动悬灯夜，声繁过雨朝。
<br>
<br>　　静迟松桂老，坚任雪霜凋。永共终南在，应随劫火烧。
<br>
<br>　　卷639_2  「华山」张乔
<br>
<br>　　青苍河一隅，气状杳难图。卓杰三峰出，高奇四岳无。
<br>
<br>　　力疑擎上界，势独压中区。众水东西走，群山远近趋。
<br>
<br>　　天回诸宿照，地耸百灵扶。石壁烟霞丽，龙潭雨雹粗。
<br>
<br>　　澄凝临甸服，险固束神都。浅觉川原异，深应日月殊。
<br>
<br>　　鹤归青霭合，仙去白云孤。瀑漏斜飞冻，松长倒挂枯。
<br>
<br>　　每来寻洞穴，不拟返江湖。傥有芝田种，岩间老一夫。
<br>
<br>　　卷639_3  「送何道士归山」张乔
<br>
<br>　　身非绝粒本清羸，束挂仙经杖一枝。落叶独寻流水去，
<br>
<br>　　深山长与白云期。树临丹灶寒花疾，坛近清岚夜月迟。
<br>
<br>　　樵客若能随洞里，回归人世始应悲。
<br>
<br>　　卷639_4  「城东寓居寄知己」张乔
<br>
<br>　　花木闲门苔藓生，捍ㄌ厝サ靡髑椤２±淳镁洞庭信，
<br>
<br>　　年长却思庐岳耕。落日独归林下宿，暮云多绕水边行。
<br>
<br>　　干时退出长如此，频愧相忧道姓名。
<br>
<br>　　卷639_5  「再书边事」张乔
<br>
<br>　　万里沙西寇已平，犬羊群外筑空城。分营夜火烧云远，
<br>
<br>　　校猎秋雕掠草轻。秦将力随胡马竭，蕃河流入汉家清。
<br>
<br>　　羌戎不识干戈老，须贺当时圣主明。
<br>
<br>　　卷639_6  「游边感怀二首」张乔
<br>
<br>　　贫游缭绕困边沙，却被辽阳战士嗟。
<br>
<br>　　不是无家归不得，有家归去似无家。
<br>
<br>　　兄弟江南身塞北，雁飞犹自半年馀。
<br>
<br>　　夜来因得思乡梦，重读前秋转海书。
<br>
<br>　　卷639_7  「无题（一作赠友人）」张乔
<br>
<br>　　九霄无诏下，何事触清尘。宅带松萝僻，身惟猿鸟亲。
<br>
<br>　　吟看仙掌月，期有洞庭人。莫问烟霞句，悬知见岳神。
<br>
<br>　　卷639_8  「蝉」张乔
<br>
<br>　　先秋蝉一悲，长是客行时。曾感去年者，又鸣何处枝。
<br>
<br>　　细听残韵在，回望旧声迟。断续谁家树，凉风送别离。
<br>
<br>　　卷639_9  「江上逢进士许棠」张乔
<br>
<br>　　诗人推上第，新榜又无君。鹤发他乡老，渔歌故国闻。
<br>
<br>　　平江流晓月，独鸟伴馀云。且了髫年志，沙鸥未可群。
<br>
<br>　　卷639_10  「送河西从事」张乔
<br>
<br>　　结束佐戎旃，河西住几年。陇头随日去，碛里寄星眠。
<br>
<br>　　水近沙连帐，程遥马入天。圣朝思上策，重待奏安边。
<br>
<br>　　卷639_11  「河湟旧卒」张乔
<br>
<br>　　少年随将讨河湟，头白时清返故乡。
<br>
<br>　　十万汉军零落尽，独吹边曲向残阳。
<br>
<br>　　卷639_12  「促织」张乔
<br>
<br>　　念尔无机自有情，迎寒辛苦弄梭声。
<br>
<br>　　椒房金屋何曾识，偏向贫家壁下鸣。
<br>
<br>　　卷639_13  「猿（一作长安赠猿）」张乔
<br>
<br>　　挂月栖云向楚林，取来全是为清音。
<br>
<br>　　谁知系在黄金索，翻畏侯家不敢吟。
<br>
<br>　　卷639_14  「寄荐福寺栖白大师」张乔
<br>
<br>　　高塔六街无不见，塔边名出只吾师。
<br>
<br>　　尝闻朝客多相□，记得□□数句诗。
<br>
<br>　　卷639_15  「越中赠别」张乔
<br>
<br>　　东越相逢几醉眠，满楼明月镜湖边。
<br>
<br>　　别离吟断西陵渡，杨柳秋风两岸蝉。
<br>
<br>　　卷639_16  「寄清越上人（一作寄山僧）」张乔
<br>
<br>　　大道本来无所染，白云那得有心期。
<br>
<br>　　远公独刻莲花漏，犹向空山礼六时。
<br>
<br>　　卷639_17  「宿齐山僧舍」张乔
<br>
<br>　　一宿经窗卧白波，万重归梦隔烟萝。
<br>
<br>　　若言不得南宗要，长在禅床事更多。
<br>
<br>　　卷639_18  「春日游曲江」张乔
<br>
<br>　　日暖鸳鸯拍浪春，蒹葭浦际聚青O.若论来往乡心切，须是烟波岛上人。
<br>
<br>　　卷639_19  「渔家」张乔
<br>
<br>　　拥棹思悠悠，更深泛积流。唯将一星火，何处宿芦洲。
<br>
<br>　　卷639_20  「送人及第归海东」张乔
<br>
<br>　　东风日边起，草木一时春。自笑中华路，年年送远人。
<br>
<br>　　卷639_21  「题河中鹳雀楼」张乔
<br>
<br>　　高楼怀古动悲歌，鹳雀今无野燕过。树隔五陵秋色早，
<br>
<br>　　水连三晋夕阳多。渔人遗火成寒烧，牧笛吹风起夜波。
<br>
<br>　　十载重来值摇落，天涯归计欲如何。
<br>
<br>　　卷639_22  「宿洛都门」张乔
<br>
<br>　　山川马上度边禽，一宿都门永夜吟。
<br>
<br>　　客路不归秋又晚，西风吹动洛阳砧。
<br>
<br>　　卷639_23  「对月二首」张乔
<br>
<br>　　圆魄上寒空，皆言四海同。安知千里外，不有雨兼风。
<br>
<br>　　盈缺青冥外，东风万古吹。何人种丹桂，不长出轮枝。
<br>
<br>　　卷639_24  「赠友人」张乔
<br>
<br>　　自说安贫归未得，竹边门掩小池冰。典琴赊酒吟过寺，
<br>
<br>　　送客思乡上灞陵。待月夜留烟岛客，忆云闲访翠微僧。
<br>
<br>　　几时献了相如赋，共向嵩山采茯苓。
<br>
<br>　　卷639_25  「笛」张乔
<br>
<br>　　剪雨裁烟一节秋，落梅杨柳曲中愁。
<br>
<br>　　尊前暂借殷勤看，明日曾闻向陇头。
<br>
<br>　　卷639_26  「渔者」张乔
<br>
<br>　　首戴圆荷发不梳，叶舟为宅水为居。
<br>
<br>　　沙头聚看人如市，钓得澄江一丈鱼。
<br>
<br>　　卷639_27  「宿潺亭」张乔
<br>
<br>　　走月流烟叠树西，听来愁甚听猿啼。
<br>
<br>　　几时御水声边住，却梦潺宿此溪。
<br>
<br>　　卷639_28  「台城」张乔
<br>
<br>　　宫殿馀基长草花，景阳宫树噪村鸦。
<br>
<br>　　云屯雉堞依然在，空绕渔樵四五家。
<br>
<br>　　卷639_29  「寄山僧」张乔
<br>
<br>　　闲倚蒲团向日眠，不能归老岳云边。
<br>
<br>　　旧时僧侣无人在，惟有长松见少年。
<br>
<br>　　卷639_30  「题上元许棠所任王昌龄厅」张乔
<br>
<br>　　琉璃堂里当时客，久绝吟声继后尘。
<br>
<br>　　百四十年庭树老，如今重得见诗人。
<br>
<br>　　卷639_31  「自诮」张乔
<br>
<br>　　每到花时恨道穷，一生光景半成空。
<br>
<br>　　只应抱璞非良玉，岂得年年不至公。
<br>
<br>　　卷639_32  「赠河南诗友」张乔
<br>
<br>　　山东令族玉无尘，裁剪烟花笔下春。
<br>
<br>　　不把瑶华借风月，洛阳才子更何人。
<br>
<br>　　卷639_33  「寄维扬故人」张乔
<br>
<br>　　离别河边绾柳条，千山万水玉人遥。
<br>
<br>　　月明记得相寻处，城锁东风十五桥。
<br>
<br>　　卷639_34  「孤云」张乔
<br>
<br>　　舒卷因风何所之，碧天孤影势迟迟。
<br>
<br>　　莫言长是无心物，还有随龙作雨时。
<br>
<br>　　卷639_35  「咏棋子赠弈僧」张乔
<br>
<br>　　黑白谁能用入玄，千回生死体方圆。
<br>
<br>　　空门说得恒沙劫，应笑终年为一先。
<br>
<br>　　卷639_36  「谷口作」张乔
<br>
<br>　　巴客青冥过岭尘，雪崖交映一川春。
<br>
<br>　　晴朝采药寻源去，必恐云深见异人。
<br>
<br>　　卷639_37  「寄弟」张乔
<br>
<br>　　故里行人战后疏，青崖萍寄白云居。
<br>
<br>　　那堪又是伤春日，把得长安落第书。
<br>
<br>　　卷639_38  「春日有怀」张乔
<br>
<br>　　高下寻花春景迟，汾阳台榭白云诗。
<br>
<br>　　看山怀古翻惆怅，未胜遥传不到时。
<br>
<br>　　卷639_39  「鹭鸶障子」张乔
<br>
<br>　　剪得机中如雪素，画为江上带丝禽。
<br>
<br>　　闲来相对茅堂下，引出烟波万里心。
<br>
<br>　　卷639_40  「甘露寺僧房」张乔
<br>
<br>　　临水登山路，重寻旅思劳。竹阴行处密，僧腊别来高。
<br>
<br>　　远岫明寒火，危楼响夜涛。悲秋不成寐，明月上千s.
<br>
<br>　　卷639_41  「宿江叟岛居」张乔
<br>
<br>　　一家烟岛隈，竹里夜窗开。数派分潮去，千樯聚月来。
<br>
<br>　　石楼云断续，涧渚雁徘徊。了得平生志，还归筑钓台。
<br>
<br>　　卷639_42  「江村」张乔
<br>
<br>　　贫游无定踪，乡信转难逢。寒渚暮烟阔，去帆归思重。
<br>
<br>　　潮平低戌火，木落远山钟。况是渔家宿，疏篱响夜舂。
<br>
<br>　　卷639_43  「赠进士顾云」张乔
<br>
<br>　　潮槛烟波别钓津，西京同□荻□贫。不知守道归何日，
<br>
<br>　　相对无言尽几春。晴景远山花外暮，云边高盖水边□。
<br>
<br>　　与君愁寂无消处，赊酒青门送楚人。
<br>
<br>　　卷639_44  「赠头陀僧」张乔
<br>
<br>　　自说年深别石桥，遍游灵迹熟南朝。已知世路皆虚幻，
<br>
<br>　　不觉空门是寂寥。沧海附船浮浪久，碧山寻塔上云遥。
<br>
<br>　　如今竹院藏衰老，一点寒灯弟子烧。
<br>
<br>　　卷639_45  「寻阳村舍」张乔
<br>
<br>　　荒林寄远居，坐卧见樵渔。夜火随船远，寒更出郡疏。
<br>
<br>　　雪迷登岳路，风阻转江书。寂寞高窗下，思乡岁欲除。
<br>
<br>　　卷639_46  「江楼作」张乔
<br>
<br>　　凭槛见天涯，非秋亦可悲。晚天帆去疾，春雪燕来迟。
<br>
<br>　　山水分乡县，干戈足别离。南人废耕织，早晚罢王师。
<br>
<br>　　卷639_47  「回鸾阁写望」张乔
<br>
<br>　　古阁上空半，寥寥千里心。多年为客路，尽日倚栏吟。
<br>
<br>　　山压秦川重，河来虏塞深。回銮今不见，烟雾杳沉沉。
<br>
<br>　　卷639_48  「题宣州开元寺」张乔
<br>
<br>　　谁家烟径长莓苔，金碧虚栏竹上开。流水远分山色断，
<br>
<br>　　清猿时带角声来。六朝明月唯诗在，三楚空山有雁回。
<br>
<br>　　达理始应尽惆怅，僧闲应得话天台。
<br>
<br>　　卷639_49  「题友人草堂」张乔
<br>
<br>　　空山卜隐初，生计亦无馀。三亩水边竹，一床琴畔书。
<br>
<br>　　深林收晚果，绝顶拾秋蔬。坚话长如此，何年献子虚。
<br>
<br>　　卷639_50  「七松亭」张乔
<br>
<br>　　七松亭上望秦川，高鸟闲云满目前。已比子真耕谷口，
<br>
<br>　　岂同陶令卧江边。临崖把卷惊回烧，扫石留僧听远泉。
<br>
<br>　　明月影中宫漏近，声应宿使朝天。
<br>
<br>　　卷639_51  「题友人林斋」张乔
<br>
<br>　　乔木带凉蝉，来吟暑雨天。不离高枕上，似宿远山边。
<br>
<br>　　簟冷窗中月，茶香竹里泉。吾庐近溪岛，忆别动经年。
<br>
<br>　　卷639_52  「经宣城元员外山居」张乔
<br>
<br>　　无人袭仙隐，石室闭空山。避烧猿犹到，随云鹤不还。
<br>
<br>　　涧荒岩影在，桥断树阴闲。但有黄河赋，长留在世间。
<br>
<br>　　卷639_53  「经九华山费征君故居」张乔
<br>
<br>　　草堂芜没后，来往问樵翁。断石荒林外，孤坟晚照中。
<br>
<br>　　数溪分大野，九子立寒空。烟壁曾行处，青云路不通。
<br>
<br>　　卷639_54  「题贾岛吟诗台」张乔
<br>
<br>　　吟魂不复游，台亦似荒丘。一径草中出，长江天外流。
<br>
<br>　　暝烟寒鸟集，残月夜虫愁。愿得生禾黍，锄平恨即休。
<br>
<br>　　卷639_55  「游南岳」张乔
<br>
<br>　　入岩仙境清，行尽复重行。若得闲无事，长来寄此生。
<br>
<br>　　涧松闲易老，笼烛晚生明。一宿泉声里，思乡梦不成。
<br>
<br>　　卷639_56  「寻桃源」张乔
<br>
<br>　　武林春草齐，花影隔澄溪。路远无人去，山空有鸟啼。
<br>
<br>　　水垂青霭断，松偃绿萝低。世上迷途客，经兹尽不迷。
<br>
<br>　　卷639_57  「青鸟泉」张乔
<br>
<br>　　只此沉仙翼，瑶池似不遥。有声悬翠壁，无势下丹霄。
<br>
<br>　　净濑烟霞古，寒原草木凋。山河几更变，幽咽到唐朝。
<br>
<br>　　卷639_58  「望巫山」张乔
<br>
<br>　　溪叠云深转谷迟，暝投孤店草虫悲。愁连远水波涛夜，
<br>
<br>　　梦断空山雨雹时。边海故园荒后卖，入关玄发夜来衰。
<br>
<br>　　东归未必胜羁旅，况是东归未有期。
<br>
<br>　　卷639_59  「省中偶作」张乔
<br>
<br>　　二转郎曹自勉旃，莎阶吟步想前贤。不如何逊无佳句，
<br>
<br>　　若比冯唐是壮年。捧制名题黄纸尾，约僧心在白云边。
<br>
<br>　　乳毛松雪春来好，直夜清闲且学禅。
<br>
<br>　　卷639_60  「秋夕」张乔
<br>
<br>　　春恨复秋悲，秋悲难到时。每逢明月夜，长起故山思。
<br>
<br>　　巷僻行吟远，蛩多独卧迟。溪僧与樵客，动别十年期。
<br>
<br>　　卷639_61  「山中冬夜」张乔
<br>
<br>　　寒叶风摇尽，空林鸟宿稀。涧冰妨鹿饮，山雪阻僧归。
<br>
<br>　　夜坐尘心定，长吟语力微。人间去多事，何处梦柴扉。
<br>
<br>　　卷639_62  「宿刘温书斋」张乔
<br>
<br>　　不掩盈窗月，天然格调高。凉风移蟋蟀，落叶在离骚。
<br>
<br>　　回笔挑灯烬，悬图见海涛。因论三国志，空载几英豪。
<br>
<br>　　卷639_63  「归旧山」张乔
<br>
<br>　　昔年山下结茅茨，村落重来野径移。樵客相逢悲往事，
<br>
<br>　　林僧闲坐问归期。异藤遍树无空处，幽草缘溪少歇时。
<br>
<br>　　此景一抛吟欲老，可能文字圣朝知。
<br>
<br>　　卷639_64  「潭上作」张乔
<br>
<br>　　竹岛残阳映翠微，雪翎禽过碧潭飞。
<br>
<br>　　人间未有关身事，每到渔家不欲归。
<br>
<br>　　卷639_65  「杨花落」张乔
<br>
<br>　　北斗南回春物老，红英落尽绿尚早。韶风澹荡无所依，
<br>
<br>　　偏惜垂杨作春好。此时可怜杨柳花，萦盈艳曳满人家。
<br>
<br>　　人家女儿出罗幕，净扫玉除看花落。宝环纤手捧更飞，
<br>
<br>　　翠羽轻裙承不著。历历瑶琴舞袖陈，飞红拂黛怜玉人。
<br>
<br>　　东园桃李芳已歇，犹有杨花娇暮春。
<br>
<br>　　卷639_66  「九华楼晴望」张乔
<br>
<br>　　一夜江潭风雨后，九华晴望倚天秋。
<br>
<br>　　重来此地知何日，欲别殷勤更上楼。
<br>
<br>　　卷639_67  「终南山」张乔
<br>
<br>　　带雪复衔春，横天占半秦。势奇看不定，景变写难真。
<br>
<br>　　洞远皆通岳，川多更有神。白云幽绝处，自古属樵人。
<br>
<br>　　卷639_68  「哭陈陶」张乔
<br>
<br>　　先生抱衰疾，不起茂陵间。夕临诸孤少，荒居吊客还。
<br>
<br>　　遗文禅东岳，留语葬乡山。多雨铭旌故，残灯素帐闲。
<br>
<br>　　乐章谁与集，陇树即堪攀。神理今难问，予将叫帝关。
<br>
<br>　　卷639_69  「长门怨」张乔
<br>
<br>　　御泉长绕凤凰楼，自是恩波别处流。
<br>
<br>　　闲揲舞衣归未得，夜来砧杵六宫秋。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
