<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百七十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷四百七十
<br>
<br>　　卷470_1  「妾换马」卢殷
<br>
<br>　　伴凤楼中妾，如龙枥上宛。同年辞旧宠，异地受新恩。
<br>
<br>　　香阁更衣处，尘蒙喷草痕。连嘶将忍泪，俱恋主人门。
<br>
<br>　　卷470_2  「七夕」卢殷
<br>
<br>　　河耿月凉时，牵牛织女期。欢娱方在此，漏刻竟由谁。
<br>
<br>　　定不嫌秋驶，唯当乞夜迟。全胜客子妇，十载泣生离。
<br>
<br>　　卷470_3  「月夜」卢殷
<br>
<br>　　露下凉生簟，无人月满庭。难闻逆河浪，徒望白榆星。
<br>
<br>　　树绕孤栖鹊，窗飞就暗萤。移时宿兰影，思共习芳馨。
<br>
<br>　　卷470_4  「仲夏寄江南」卢殷
<br>
<br>　　五月行将近，三年客未回。梦成千里去，酒醒百忧来。
<br>
<br>　　晚暮时看槿，悲酸不食梅。空将白团扇，从寄复裴回。
<br>
<br>　　卷470_5  「欲销云」卢殷
<br>
<br>　　欲隐从龙质，仍馀触石文。霏微依碧落，仿佛误非云。
<br>
<br>　　度月光无隔，倾河影不分。如逢作霖处，当为起氤氲。
<br>
<br>　　卷470_6  「遇边使」卢殷
<br>
<br>　　累年无的信，每夜梦边城。袖掩千行泪，书封一尺情。
<br>
<br>　　卷470_7  「移住别居」卢殷
<br>
<br>　　自到西川住，唯君别有情。常逢对门远，又隔一重城。
<br>
<br>　　卷470_8  「堋口逢友人」卢殷
<br>
<br>　　艰难别离久，中外往还深。已改当时法，空馀旧日心。
<br>
<br>　　卷470_9  「雨霁登北岸寄友人」卢殷
<br>
<br>　　稻黄扑扑黍油油，野树连山涧自流。
<br>
<br>　　忆得年时冯翊部，谢郎相引上楼头。
<br>
<br>　　卷470_10  「长安亲故」卢殷
<br>
<br>　　楚兰不佩佩吴钩，带酒城头别旧游。
<br>
<br>　　年事已多筋力在，试将弓箭到并州。
<br>
<br>　　卷470_11  「悲秋」卢殷
<br>
<br>　　秋空雁度青天远，疏树蝉嘶白露寒。
<br>
<br>　　阶下败兰犹有气，手中团扇渐无端。
<br>
<br>　　卷470_12  「晚蝉」卢殷
<br>
<br>　　深藏高柳背斜晖，能轸孤愁减昔围。
<br>
<br>　　犹畏旅人头不白，再三移树带声飞。
<br>
<br>　　卷470_13  「维扬郡西亭赠友人」卢殷
<br>
<br>　　萍飒风池香满船，杨花漠漠暮春天。
<br>
<br>　　玉人此日心中事，何似乘羊入市年。
<br>
<br>　　卷470_14  「终南精舍月中闻磬」独孤申叔
<br>
<br>　　精庐残夜景，天宇灭埃氛。幽磬此时击，馀音几处闻。
<br>
<br>　　随风树杪去，支策月中分。断绝如残漏，凄清不隔云。
<br>
<br>　　羁人方罢梦，独雁忽迷群。响尽河汉落，千山空纠纷。
<br>
<br>　　卷470_15  「题汉州西湖」严公弼
<br>
<br>　　西湖创置自房公，心匠纵横造化同。
<br>
<br>　　见说凤池推独步，高名何事滞川中。
<br>
<br>　　卷470_16  「题汉州西湖」严公贶
<br>
<br>　　凤沼才难尽，馀思凿西湖。珍木罗修岸，冰光映坐隅。
<br>
<br>　　琴台今寂寞，竹岛尚萦纡。犹蕴济川志，芳名终不渝。
<br>
<br>　　卷470_17  「湘弦曲」庄南杰
<br>
<br>　　楚云铮铮戛秋露，巫云峡雨飞朝暮。古磬高敲百尺楼，
<br>
<br>　　孤猿夜哭千丈树。云轩碾火声珑珑，连山卷尽长江空。
<br>
<br>　　莺啼寂寞花枝雨，鬼啸荒郊松柏风。满堂怨咽悲相续，
<br>
<br>　　苦调中含古离曲。繁弦响绝楚魂遥，湘江水碧湘山绿。
<br>
<br>　　卷470_18  「黄雀行」庄南杰
<br>
<br>　　穿屋穿墙不知止，争树争巢入营死。林间公子挟弹弓，
<br>
<br>　　一丸致毙花丛里。小口黄雏未有知，青天不解高高飞。
<br>
<br>　　虞人设网当要路，白日啾嘲祸万机。
<br>
<br>　　卷470_19  「雁门太守行」庄南杰
<br>
<br>　　旌旗闪闪摇天末，长笛横吹虏尘阔。跨下嘶风白练狞，
<br>
<br>　　腰间切玉青蛇活。击革金燧牛尾，犬羊兵败如山死。
<br>
<br>　　九泉寂寞葬秋虫，湿云荒草啼秋思。
<br>
<br>　　卷470_20  「阳春曲」庄南杰
<br>
<br>　　紫锦红囊香满风，金鸾玉轼摇丁冬。沙鸥白羽翦晴碧，
<br>
<br>　　野桃红艳烧春空。芳草绵延锁平地，垄蝶双双舞幽翠。
<br>
<br>　　凤叶龙吟白日长，落花声底仙娥醉。
<br>
<br>　　卷470_21  「伤歌行」庄南杰
<br>
<br>　　兔走乌飞不相见，人事依稀速如电。王母夭桃一度开，
<br>
<br>　　玉楼红粉千回变。车驰马走咸阳道，石家旧宅空荒草。
<br>
<br>　　秋雨无情不惜花，芙蓉一一惊香倒。劝君莫谩栽荆棘，
<br>
<br>　　秦皇虚费驱山力。英风一去更无言，白骨沉埋暮山碧。
<br>
<br>　　卷470_22  「无题」李溟
<br>
<br>　　乔木挂斗邑，水驿坏门开。向月片帆去，背云行雁来。
<br>
<br>　　晚年名利迹，宁免路岐哀。前计不能息，若为玄鬓回。
<br>
<br>　　卷470_23  「客舍喜友人相访」贺兰朋吉
<br>
<br>　　荒居无四邻，谁肯访来频。古树秋中叶，他乡病里身。
<br>
<br>　　雁声风送急，萤影月流新。独为成名晚，多惭见友人。
<br>
<br>　　卷470_24  「诣李侍郎」王鲁复
<br>
<br>　　文字元无底，功夫转到难。苦心三百首，暂请侍郎看。
<br>
<br>　　卷470_25  「吊灵均」王鲁复
<br>
<br>　　万古汨罗深，骚人道不沉。明明唐日月，应见楚臣心。
<br>
<br>　　卷470_26  「吊韩侍郎」王鲁复
<br>
<br>　　星落少微宫，高人入古风。几年才子泪，并写五言中。
<br>
<br>　　卷470_27  「故白岩禅师院」王鲁复
<br>
<br>　　能师还世名还在，空闭禅堂满院苔。
<br>
<br>　　花树不随人寂寞，数枝犹自出墙来。
<br>
<br>　　卷470_28  「招玉川子咏新文」徐希仁
<br>
<br>　　清气宿我心，结为清泠音。一夜吟不足，君来相和吟。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
