<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百九十九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百九十九
<br>
<br>　　卷599_1  「青楼曲」于
<br>
<br>　　青楼临大道，一上一回老。所思终不来，极目伤春草。
<br>
<br>　　卷599_2  「塞下曲」于
<br>
<br>　　紫塞晓屯兵，黄沙披甲卧。战鼓声未齐，乌鸢已相贺。
<br>
<br>　　燕然山上云，半是离乡魂。卫霍待富贵，岂能无乾坤。
<br>
<br>　　卷599_3  「山村晓思」于
<br>
<br>　　开门省禾黍，邻翁水头住。今朝南涧波，昨夜西川雨。
<br>
<br>　　牧童披短蓑，腰笛期烟渚。不问水边人，骑牛傍山去。
<br>
<br>　　卷599_4  「马嵬驿」于
<br>
<br>　　常经马嵬驿，见说坡前客。一从屠贵妃，生女愁倾国。
<br>
<br>　　是日芙蓉花，不如秋草色。当时嫁匹夫，不妨得头白。
<br>
<br>　　卷599_5  「苦辛吟」于
<br>
<br>　　垄上扶犁儿，手种腹长饥。窗下抛梭女，手织身无衣。
<br>
<br>　　我愿燕赵姝，化为嫫母姿。一笑不值钱，自然家国肥。
<br>
<br>　　卷599_6  「野蚕」于
<br>
<br>　　野蚕食青桑，吐丝亦成茧。无功及生人，何异偷饱暖。
<br>
<br>　　我愿均尔丝，化为寒者衣。
<br>
<br>　　卷599_7  「秦原览古」于
<br>
<br>　　耕者戮力地，龙虎曾角逐。火德道将亨，夜逢蛇母哭。
<br>
<br>　　昔日望夷宫，是处寻桑谷。汉祖竟为龙，赵高徒指鹿。
<br>
<br>　　当时行路人，已合伤心目。汉祚又千年，秦原草还绿。
<br>
<br>　　卷599_8  「古宴曲」于
<br>
<br>　　雉扇合蓬莱，朝车回紫陌。重门集嘶马，言宴金张宅。
<br>
<br>　　燕娥奉卮酒，低鬟若无力。十户手胼胝，凤凰钗一只。
<br>
<br>　　高楼齐下视，日照罗衣色。笑指负薪人，不信生中国。
<br>
<br>　　卷599_9  「南越谣」于
<br>
<br>　　迢迢东南天，巨浸无津肌Ｐ鄯缇砘栉恚干戈满楼船。
<br>
<br>　　此时尉佗心，儿童待幽燕。三寸陆贾舌，万里汉山川。
<br>
<br>　　若令交趾货，尽生虞芮田。天意苟如此，遐人谁肯怜。
<br>
<br>　　卷599_10  「述己叹」于
<br>
<br>　　不长不成人，及长老逼身。履善本求乐，及善尤苦辛。
<br>
<br>　　如何幽并儿，一箭取功勋。
<br>
<br>　　卷599_11  「辽阳行」于
<br>
<br>　　辽阳在何处，妾欲随君去。义合齐死生，本不夸机杼。
<br>
<br>　　谁能守空闺，虚问辽阳路。
<br>
<br>　　卷599_12  「旅馆秋思」于
<br>
<br>　　旅馆坐孤寂，出门成苦吟。何事觉归晚，黄花秋意深。
<br>
<br>　　寒蝶恋衰草，轸我离乡心。更见庭前树，南枝巢宿禽。
<br>
<br>　　卷599_13  「长城」于
<br>
<br>　　秦皇岂无德，蒙氏非不武。岂将版筑功，万里遮胡虏。
<br>
<br>　　团沙世所难，作垒明知苦。死者倍堪伤，僵尸犹抱杵。
<br>
<br>　　十年居上郡，四海谁为主。纵使骨为尘，冤名不入土。
<br>
<br>　　卷599_14  「田翁叹」于
<br>
<br>　　手植千树桑，文杏作中梁。频年徭役重，尽属富家郎。
<br>
<br>　　富家田业广，用此买金章。昨日门前过，轩车满垂杨。
<br>
<br>　　归来说向家，儿孙竟咨嗟。不见千树桑，一浦芙蓉花。
<br>
<br>　　卷599_15  「沙场夜」于
<br>
<br>　　城上更声发，城下杵声歇。征人烧断蓬，对泣沙中月。
<br>
<br>　　耕牛朝挽甲，战马夜衔铁。士卒浣戎衣，交河水为血。
<br>
<br>　　轻裘两都客，洞房愁宿别。何况远辞家，生死犹未决。
<br>
<br>　　卷599_16  「里中女」于
<br>
<br>　　吾闻池中鱼，不识海水深。吾闻桑下女，不识华堂阴。
<br>
<br>　　贫窗苦机杼，富家鸣杵砧。天与双明眸，只教识蒿簪。
<br>
<br>　　徒惜越娃貌，亦蕴韩娥音。珠玉不到眼，遂无奢侈心。
<br>
<br>　　岂知赵飞燕，满髻钗黄金。
<br>
<br>　　卷599_17  「寒食」于
<br>
<br>　　二月野中芳，凡花亦能香。素娥哭新冢，樵柯鸣柔桑。
<br>
<br>　　田父引黄犬，寻狐上高冈。坟前呼犬归，不知头似霜。
<br>
<br>　　卷599_18  「边游录戍卒言」于
<br>
<br>　　二十属卢龙，三十防沙漠。平生爱功业，不觉从军恶。
<br>
<br>　　今来客鬓改，知学弯弓错。赤肉痛金疮，他人成卫霍。
<br>
<br>　　目断望君门，君门苦寥廓。
<br>
<br>　　卷599_19  「古征战」于
<br>
<br>　　高峰凌青冥，深穴万丈坑。皇天自山谷，焉得人心平。
<br>
<br>　　齐鲁足兵甲，燕赵多娉婷。仍闻丽水中，日日黄金生。
<br>
<br>　　苟非夷齐心，岂得无战争。
<br>
<br>　　卷599_20  「山村叟」于
<br>
<br>　　古凿岩居人，一廛称有产。虽沾巾覆形，不及贵门犬。
<br>
<br>　　驱牛耕白石，课女经黄茧。岁暮霜霰浓，画楼人饱暖。
<br>
<br>　　卷599_21  「戍客南归」于
<br>
<br>　　北别黄榆塞，南归白云乡。孤舟下彭蠡，楚月沈沧浪。
<br>
<br>　　为子惜功业，满身刀箭疮。莫渡汨罗水，回君忠孝肠。
<br>
<br>　　卷599_22  「经馆娃宫」于
<br>
<br>　　馆娃宫畔顾，国变生娇妒。勾践胆未尝，夫差心已误。
<br>
<br>　　吴亡甘已矣，越胜今何处。当时二国君，一种江边墓。
<br>
<br>　　卷599_23  「村居晏起」于
<br>
<br>　　村舍少闻事，日高犹闭关。起来花满地，戴胜鸣桑间。
<br>
<br>　　居安即永业，何者为故山。朱门与蓬户，六十头尽斑。
<br>
<br>　　卷599_24  「感怀」于
<br>
<br>　　采薇易为山，何必登首阳。濯缨易为水，何必泛沧浪。
<br>
<br>　　贵崇已难慕，谄笑何所长。东堂桂欲空，犹有收萤光。
<br>
<br>　　卷599_25  「金谷感怀」于
<br>
<br>　　黄金骄石崇，与晋争国力。更欲住人间，一日买不得。
<br>
<br>　　行为忠信主，身是文章宅。四者俱不闻，空传堕楼客。
<br>
<br>　　卷599_26  「恨从军」于
<br>
<br>　　不嫁白衫儿，爱君新紫衣。早知遽相别，何用假光辉。
<br>
<br>　　已闻都万骑，又道出重围。一轴金装字，致君终不归。
<br>
<br>　　卷599_27  「烧金曲」于
<br>
<br>　　天寿畏不永，烧金希长年。积土培枯根，自谓松柏坚。
<br>
<br>　　南陌试腰，西楼歌婵娟。岂知蔓草中，日日开夜泉。
<br>
<br>　　卷599_28  「子从军」于
<br>
<br>　　男作乡中丁，女作乡男妇。南村与北里，日日见父母。
<br>
<br>　　岂似从军儿，一去便白首。何当铸剑戟，尽得丁男力。
<br>
<br>　　卷599_29  「越溪女」于
<br>
<br>　　会稽山上云，化作越溪人。枉破吴王国，徒为西子身。
<br>
<br>　　江边浣纱伴，黄金扼双腕。倏忽不相期，思倾赵飞燕。
<br>
<br>　　妾家基业薄，空有如花面。嫁尽绿窗人，独自盘金线。
<br>
<br>　　卷599_30  「巫山高」于
<br>
<br>　　何山无朝云，彼云亦悠扬。何山无暮雨，彼雨亦苍茫。
<br>
<br>　　宋玉恃才者，恁虚构高唐。自垂文赋名，荒淫归楚襄。
<br>
<br>　　峨峨十二峰，永作妖鬼乡。
<br>
<br>　　卷599_31  「织素谣」于
<br>
<br>　　贫女苦筋力，缲丝夜夜织。万梭为一素，世重韩娥色。
<br>
<br>　　五侯初买笑，建章方落籍。一曲古凉州，六亲长血食。
<br>
<br>　　劝尔画长眉，学歌饱亲戚。
<br>
<br>　　卷599_32  「拟古讽」于
<br>
<br>　　洛阳大道傍，甲第何深邃。南亩无一廛，东园有馀地。
<br>
<br>　　春溪化桃李，秋沼生荷芰。草木本无情，此时如有为。
<br>
<br>　　旱苗当垄死，流水资嘉致。余心甘至愚，不会皇天意。
<br>
<br>　　卷599_33  「赠太行开路者」于
<br>
<br>　　手碧行山，心齐太行巅。本√行险，君心更摩天。
<br>
<br>　　何如回苦辛，自凿东皋田。
<br>
<br>　　卷599_34  「戍卒伤春」于
<br>
<br>　　连年戍边塞，过却芳菲节。东风气力尽，不减阴山雪。
<br>
<br>　　萧条柳一株，南枝叶微发。为带故乡情，依依藉攀折。
<br>
<br>　　晚风吹碛沙，夜泪啼乡月。凌烟阁上人，未必皆忠烈。
<br>
<br>　　卷599_35  「富农诗」于
<br>
<br>　　长闻乡人语，此家胜良贾。骨肉化饥魂，仓中有饱鼠。
<br>
<br>　　青春满桑柘，旦夕鸣机杼。秋风一夜来，累累闻砧杵。
<br>
<br>　　西邻有原宪，蓬蒿绕环堵。自乐固穷心，天意在何处。
<br>
<br>　　当门见堆子，已作桑田主。安得四海中，尽为虞芮土。
<br>
<br>　　卷599_36  「早发」于
<br>
<br>　　绿野含曙光，东北云如茜。栖鸦林际起，落月水中见。
<br>
<br>　　此身何自苦，日日凌霜霰。流苏帐里人，犹在阳台畔。
<br>
<br>　　卷599_37  「季夏逢朝客」于
<br>
<br>　　核桃李熟，杜曲芙蓉老。九天休沐归，腰玉垂杨道。
<br>
<br>　　避路回绮罗，迎风嘶[。岂知山谷中，日日吹瑶草。
<br>
<br>　　卷599_38  「陇头水」于
<br>
<br>　　行人何彷徨，陇头水呜咽。寒沙战鬼愁，白骨风霜切。
<br>
<br>　　薄日朦胧秋，怨气阴云结。杀成边将名，名著生灵灭。
<br>
<br>　　卷599_39  「古别离」于
<br>
<br>　　入室少情意，出门多路岐。黄鹤有归日，荡子无还时。
<br>
<br>　　人谁无分命，妾身何太奇。君为东南风，妾作西北枝。
<br>
<br>　　青楼邻里妇，终年画长眉。自倚对良匹，笑妾空罗帏。
<br>
<br>　　郎本东家儿，妾本西家女。对门中道间，终谓无离阻。
<br>
<br>　　岂知中道间，遣作空闺主。自是爱封侯，非关备胡虏。
<br>
<br>　　知子去从军，何处无良人。
<br>
<br>　　卷599_40  「拟古意」于
<br>
<br>　　白玉若无玷，花颜须及时。国色久在室，良媒亦生疑。
<br>
<br>　　鸦鬟未成髻，鸾镜徒相知。翻惭效颦者，却笑从人迟。
<br>
<br>　　卷599_41  「陇头吟」于
<br>
<br>　　借问陇头水，终年恨何事。深疑呜咽声，中有征人泪。
<br>
<br>　　自古蕴长策，况我非才智。无计谢潺，一宵空不寐。
<br>
<br>　　卷599_42  「思归引」于
<br>
<br>　　不耕南亩田，为爱东堂桂。身同树上花，一落又经岁。
<br>
<br>　　交亲日相薄，知己恩潜替。日开十二门，自是无归计。
<br>
<br>　　卷599_43  「秦富人」于
<br>
<br>　　高高起华堂，远远引流水。粪土视金珍，犹嫌未奢侈。
<br>
<br>　　陋巷满蓬蒿，谁怜有颜子。
<br>
<br>　　卷599_44  「对花（一作武诗，题云感事）」于
<br>
<br>　　花开蝶满枝，花落蝶还稀。惟有旧巢燕，主人贫亦归。
<br>
<br>　　卷599_45  「宫怨」于
<br>
<br>　　妾家望江口，少年家财厚。临江起珠楼，不卖文君酒。
<br>
<br>　　当年乐贞独，巢燕时为友。父兄未许人，畏妾事姑舅。
<br>
<br>　　西墙邻宋玉，窥见妾眉宇。一旦及天聪，恩光生户牖。
<br>
<br>　　谓言入汉宫，富贵可长久。君王纵有情，不奈陈皇后。
<br>
<br>　　谁怜颊似桃，孰知腰胜柳。今日在长门，从来不如丑。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
