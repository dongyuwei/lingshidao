<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百九十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百九十三
<br>
<br>　　卷593_1  「东武吟」曹邺
<br>
<br>　　心如山上虎，身若仓中鼠。惆怅倚市门，无人与之语。
<br>
<br>　　夜宴李将军，欲望心相许。何曾听我言，贪谑邯郸女。
<br>
<br>　　独上黄金台，凄凉泪如雨。
<br>
<br>　　卷593_2  「蓟北门行（一本作出自蓟北门行）」曹邺
<br>
<br>　　长河冻如石，征人夜中戍。但恐筋力尽，敢惮将军遇。
<br>
<br>　　古来死未歇，白骨碍官路。岂无一有功，可以高其墓。
<br>
<br>　　亲戚牵衣泣，悲号自相顾。死者虽无言，那堪生者悟。
<br>
<br>　　不如无手足，得见齿发暮。乃知七尺躯，却是速死具。
<br>
<br>　　卷593_3  「金井怨」曹邺
<br>
<br>　　西风吹急景，美人照金井。不见面上花，却恨井中影。
<br>
<br>　　卷593_4  「姑苏台」曹邺
<br>
<br>　　南宫酒未销，又宴姑苏台。美人和泪去，半夜阊门开。
<br>
<br>　　相对正歌舞，笑中闻鼓鼙。星散九重门，血流十二街。
<br>
<br>　　一去成万古，台尽人不回。时闻野田中，拾得黄金钗。
<br>
<br>　　卷593_5  「夜坐有怀」曹邺
<br>
<br>　　悄悄月出树，东南若微霜。愁人不成寐，五月夜亦长。
<br>
<br>　　佳期杳天末，骨肉不在旁。年华且有恨，厥体难久康。
<br>
<br>　　人言力耕者，岁旱亦有粮。吾道固如此，安得苦伥伥。
<br>
<br>　　卷593_6  「寄监察从兄」曹邺
<br>
<br>　　我祖居邺地，邺人识文星。此地星已落，兼无古时城。
<br>
<br>　　古风既无根，千载难重生。空留建安书，传说七子名。
<br>
<br>　　贱子生桂州，桂州山水清。自觉心貌古，兼合古人情。
<br>
<br>　　因为二雅诗，出语有性灵。持来向长安，时得长者惊。
<br>
<br>　　芝草不为瑞，还共木叶零。恨如辙中土，终岁填不平。
<br>
<br>　　吾宗戴豸冠，忽然入西京。怜其羽翼单，抚若亲弟兄。
<br>
<br>　　松根已坚牢，松叶岂不荣。言罢眼无泪，心中如酒酲。
<br>
<br>　　卷593_7  「乐府体」曹邺
<br>
<br>　　莲子房房嫩，菖蒲叶叶齐。共结池中根，不厌池中泥。
<br>
<br>　　卷593_8  「弃妇」曹邺
<br>
<br>　　嫁来未曾出，此去长别离。父母亦有家，羞言何以归。
<br>
<br>　　此日年且少，事姑常有仪。见多自成丑，不待颜色衰。
<br>
<br>　　何人不识宠，所嗟无自非。将欲告此意，四邻已相疑。
<br>
<br>　　卷593_9  「读李斯传」曹邺
<br>
<br>　　一车致三毂，本图行地速。不知驾驭难，举足成颠覆。
<br>
<br>　　欺暗尚不然，欺明当自戮。难将一人手，掩得天下目。
<br>
<br>　　不见三尺坟，云阳草空绿。
<br>
<br>　　卷593_10  「文宗陵」曹邺
<br>
<br>　　千年尧舜心，心成身已殁。始随苍梧云，不返苍龙阙。
<br>
<br>　　宫女衣不香，黄金赐白发。留此奉天下，所以无征伐。
<br>
<br>　　至今汨罗水，不葬大夫骨。
<br>
<br>　　卷593_11  「偶怀」曹邺
<br>
<br>　　开目不见路，常如夜中行。最贱不自勉，中涂与谁争。
<br>
<br>　　蓬为沙所危，还向沙上生。一年秋不熟，安得便废耕。
<br>
<br>　　颜子命未达，亦遇时人轻。
<br>
<br>　　卷593_12  「代罗敷诮使君」曹邺
<br>
<br>　　常言爱嵩山，别妾向东京。朝来见人说，却知在石城。
<br>
<br>　　未必菖蒲花，只向石城生。自是使君眼，见物皆有情。
<br>
<br>　　麋鹿同上山，莲藕同在泥。莫学天上日，朝东暮还西。
<br>
<br>　　卷593_13  「怨歌行」曹邺
<br>
<br>　　丈夫好弓剑，行坐说金吾。喜闻有行役，结束不待车。
<br>
<br>　　官田赠倡妇，留妾侍舅姑。舅姑皆已死，庭花半是芜。
<br>
<br>　　中妹寻适人，生女亦嫁夫。何曾寄消息，他处却有书。
<br>
<br>　　严风厉中野，女子心易孤。贫贱又相负，封侯意何如。
<br>
<br>　　卷593_14  「南征怨」曹邺
<br>
<br>　　万浪东不回，昭王南征早。龙舟没何处，独树江上老。
<br>
<br>　　吾欲问水滨，宫殿已生草。
<br>
<br>　　卷593_15  「和潘安仁金谷集」曹邺
<br>
<br>　　太守龙为马，将军金作车。香飘十里风，风下绿珠歌。
<br>
<br>　　莫怪坐上客，叹君庭前花。明朝此池馆，不是石崇家。
<br>
<br>　　卷593_16  「不可见」曹邺
<br>
<br>　　常闻贫贱夫，头白终相待。自从嫁黔娄，终岁长不在。
<br>
<br>　　君梦有双影，妾梦空四邻。常思劲北风，吹折双车轮。
<br>
<br>　　卷593_17  「秦后作」曹邺
<br>
<br>　　大道不居谦，八荒安苟得。木中不生火，高殿祸顷刻。
<br>
<br>　　谁将白帝子，践我礼义域。空持拔山志，欲夺天地德。
<br>
<br>　　轵道人不回，壮士断消息。父母骨成薪，虫蛇自相食。
<br>
<br>　　鼎乱阴阳疑，战尽鬼神力。东郊龙见血，九土玄黄色。
<br>
<br>　　鼙鼓裂二景，妖星动中国。圆丘无日月，旷野失南北。
<br>
<br>　　徒流杀人血，神器终不忒。一马渡空江，始知贤者贼。
<br>
<br>　　卷593_18  「薄命妾」曹邺
<br>
<br>　　薄命常恻恻，出门见南北。刘郎马蹄疾，何处去不得。
<br>
<br>　　泪珠不可收，虫丝不可织。知君绿桑下，更有新相识。
<br>
<br>　　卷593_19  「放歌行」曹邺
<br>
<br>　　莫唱放歌行，此歌临楚水。人皆恶此声，唱者终不已。
<br>
<br>　　三闾有何罪，不向枕上死。
<br>
<br>　　卷593_20  「江西送人」曹邺
<br>
<br>　　八月江上楼，西风令人愁。携酒楼上别，尽见四山秋。
<br>
<br>　　但愁今日知，莫作他时疑。郎本不住此，无人泣望归。
<br>
<br>　　何水不生波，何木不改柯。遥知明日恨，不如今日多。
<br>
<br>　　将心速投人，路远人如何。
<br>
<br>　　卷593_21  「始皇陵下作」曹邺
<br>
<br>　　千金买鱼灯，泉下照狐兔。行人上陵过，却吊扶苏墓。
<br>
<br>　　累累圹中物，多于养生具。若使山可移，应将秦国去。
<br>
<br>　　舜殁虽在前，今犹未封树。
<br>
<br>　　卷593_22  「洛原西望」曹邺
<br>
<br>　　筑城畏不坚，城坚心自毁。秦树满平原，秦人不居此。
<br>
<br>　　犹为泣路者，无力报天子。
<br>
<br>　　卷593_23  「赵城怀古」曹邺
<br>
<br>　　邯郸旧公子，骑马又鸣珂。手挥白玉鞭，不避五侯车。
<br>
<br>　　闲愁春日短，沽酒入倡家。一笑千万金，醉中赠秦娥。
<br>
<br>　　如今高原上，树树白杨花。
<br>
<br>　　卷593_24  「代班姬」曹邺
<br>
<br>　　宠极多妒容，乘车上金阶。H然赵飞燕，不语到日西。
<br>
<br>　　手把菖蒲花，君王唤不来。常嫌鬓蝉重，乞人白玉钗。
<br>
<br>　　君心无定波，咫尺流不回。后宫门不掩，每夜黄鸟啼。
<br>
<br>　　买得千金赋，花颜已如灰。
<br>
<br>　　卷593_25  「庭草」曹邺
<br>
<br>　　庭草根自浅，造化无遗功。低回一寸心，不敢怨春风。
<br>
<br>　　卷593_26  「过白起墓」曹邺
<br>
<br>　　夷陵火焰灭，长平生气低。将军临老病，赐剑咸阳西。
<br>
<br>　　卷593_27  「对酒」曹邺
<br>
<br>　　爱酒知是僻，难与性相舍。未必独醒人，便是不饮者。
<br>
<br>　　晚岁无此物，何由住田野。
<br>
<br>　　卷593_28  「续幽愤」曹邺
<br>
<br>　　繁霜作阴起，朱火乘夕发。清昼冷无光，兰膏坐销歇。
<br>
<br>　　惟公执天宪，身是台中杰。一逐楚大夫，何人为君雪。
<br>
<br>　　匆匆鬼方路，不许辞双阙。过门似他乡，举趾如遗辙。
<br>
<br>　　八月黄草生，洪涛入云热。危魂没太行，客吊空骨节。
<br>
<br>　　千年瘴江水，恨声流不绝。
<br>
<br>　　卷593_29  「古词」曹邺
<br>
<br>　　高阙碍飞鸟，人言是君家。经年不归去，爱妾面上花。
<br>
<br>　　妾面虽有花，妾心非女萝。郎妻自不重，于妾欲如何。
<br>
<br>　　卷593_30  「和谢豫章从宋公戏马台送孔令谢病」曹邺
<br>
<br>　　碧树杳云暮，朔风自西来。佳人忆山水，置酒在高台。
<br>
<br>　　不必问流水，坐来日已西。劝君速归去，正及鹧鸪啼。
<br>
<br>　　卷593_31  「送进士李殷下第游汾河」曹邺
<br>
<br>　　上国花照地，遣君向西征。旁人亦有恨，况复故人情。
<br>
<br>　　单车欲云去，别酒忽然醒。如何今夜梦，半作道路程。
<br>
<br>　　边士不好礼，全家住军城。城中鼓角严，旅客常夜惊。
<br>
<br>　　中有左记室，逢人眼光明。西门未归者，下马如到京。
<br>
<br>　　还应一开卷，为子心不平。殷勤说忠抱，壮志勿自轻。
<br>
<br>　　卷593_32  「相思极（一作长相思）」曹邺
<br>
<br>　　妾颜与日空，君心与日新。三年得一书，犹在湘之滨。
<br>
<br>　　料君相轻意，知妾无至亲。况当受明礼，不令再嫁人。
<br>
<br>　　愿君从此日，化质为妾身。
<br>
<br>　　卷593_33  「代谢玄晖新亭送范零陵」曹邺
<br>
<br>　　楚水洪无际，沧茫接天涯。相看不能语，独鸟下江蓠。
<br>
<br>　　蓬子悉有恋，蓬根却无期。车轮自不住，何必怨路岐。
<br>
<br>　　孟冬衣食薄，梦寐亦未遗。
<br>
<br>　　卷593_34  「山中效陶」曹邺
<br>
<br>　　落第非有罪，兹山聊归止。山猿隔云住，共饮山中水。
<br>
<br>　　读书时有兴，坐石忘却起。西山忽然暮，往往遗巾履。
<br>
<br>　　经时一出门，兼候僮仆喜。常被山翁笑，求名岂如此。
<br>
<br>　　齿发老未衰，何如且求己。
<br>
<br>　　卷593_35  「城南野居寄知己」曹邺
<br>
<br>　　奔走未到我，在城如在村。出门既无意，岂如常闭门。
<br>
<br>　　作诗二十载，阙下名不闻。无人为开口，君子独有言。
<br>
<br>　　身为苦寒士，一笑亦感恩。殷勤中途上，勿使车无轮。
<br>
<br>　　卷593_36  「古莫买妾行」曹邺
<br>
<br>　　千扉不当路，未似开一门。若遣绿珠丑，石家应尚存。
<br>
<br>　　卷593_37  「霁后作（齐梁体）」曹邺
<br>
<br>　　新霁辨草木，晚塘明衣衿。乳燕不归宿，双双飞向林。
<br>
<br>　　微照露花影，轻云浮麦阴。无人可招隐，尽日登山吟。
<br>
<br>　　卷593_38  「田家效陶」曹邺
<br>
<br>　　黑黍舂来酿酒饮，青禾刈了驱牛载。
<br>
<br>　　大姑小叔常在眼，却笑长安在天外。
<br>
<br>　　卷593_39  「寄贾驰先辈」曹邺
<br>
<br>　　游子想万里，何必登高台。闻君燕女吟，如自蓟北来。
<br>
<br>　　长安高盖多，健马东西街。尽说蒿簪古，将钱买金钗。
<br>
<br>　　我祖西园事，言之独伤怀。如今数君子，如鸟无树栖。
<br>
<br>　　济水一入河，便与清流乖。闻君欲自持，勿使吾道低。
<br>
<br>　　卷593_40  「送友人入塞」曹邺
<br>
<br>　　乱蓬无根日，送子入青塞。苍茫万里秋，如见原野大。
<br>
<br>　　鸟雀寒不下，山川迥相对。一马没黄云，登高望犹在。
<br>
<br>　　惊风忽然起，白日黯已晦。如何恨路长，出门天涯外。
<br>
<br>　　卷593_41  「寄阳朔友人」曹邺
<br>
<br>　　桂林须产千株桂，未解当天影日开。
<br>
<br>　　我到月中收得种，为君移向故园栽。
<br>
<br>　　卷593_42  「题广福岩」曹邺
<br>
<br>　　未有天地先融结，方广高深无丈尺。
<br>
<br>　　书言不尽画难成，留与人间作奇特。
<br>
<br>　　卷593_43  「送曾德迈归宁宜春」曹邺
<br>
<br>　　湘东山水有清辉，袁水词人得意归。几府争驰毛义檄，
<br>
<br>　　一乡看侍老莱衣。筵开灞岸临清浅，路去蓝关入翠微。
<br>
<br>　　想到宜阳更无事，并将欢庆奉庭闱。
<br>
<br>　　卷593_44  「送郑谷归宜春」曹邺
<br>
<br>　　无成归故国，上马亦高歌。况是飞鸣后，殊为喜庆多。
<br>
<br>　　暑销嵩岳雨，凉吹洞庭波。莫便闲吟去，须期接盛科。
<br>
<br>　　卷593_45  「老圃堂（一作薛能诗）」曹邺
<br>
<br>　　邵平瓜地接吾庐，谷雨干时手自锄。
<br>
<br>　　昨日春风欺不在，就床吹落读残书。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
