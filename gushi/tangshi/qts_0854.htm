<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百五十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百五十四
<br>
<br>　　卷854_1  「初月」杜光庭
<br>
<br>　　始看东上又西浮，圆缺何曾得自由。照物不能长似镜，
<br>
<br>　　当天多是曲如钩。定无列宿敢争耀，好伴晴河相映流。
<br>
<br>　　直使奔波急于箭，只应白尽世间头。
<br>
<br>　　卷854_2  「题仙居观」杜光庭
<br>
<br>　　往岁真人朝玉皇，四真三代住繁阳。初开九鼎丹华熟，
<br>
<br>　　继蹑五云天路长。烟锁翠岚迷旧隐，池凝寒镜贮秋光。
<br>
<br>　　时从白鹿岩前往，应许潜通不死乡。
<br>
<br>　　卷854_3  「题鸿都观」杜光庭
<br>
<br>　　亡吴霸越已功全，深隐云林始学仙。鸾鹤自飘三蜀驾，
<br>
<br>　　波涛犹忆五湖船。双溪夜月明寒玉，众岭秋空敛翠烟。
<br>
<br>　　也有扁舟归去兴，故乡东望思悠然。
<br>
<br>　　卷854_4  「题都庆观」杜光庭
<br>
<br>　　三仙一一驾红鸾，仙去云闲绕古坛。炼药旧台空处所，
<br>
<br>　　挂衣乔木两摧残。清风岭接猿声近，白石溪涵水影寒。
<br>
<br>　　二十四峰皆古隐，振缨长往亦何难。
<br>
<br>　　卷854_5  「赠将军」杜光庭
<br>
<br>　　□□□□□□□，□□□□□□□。八表顺风惊雨露，
<br>
<br>　　四溟随剑息波涛。手扶北极鸿图永，云卷长天圣日高。
<br>
<br>　　未会汉家青史上，韩彭何处有功劳。
<br>
<br>　　卷854_6  「题鹤鸣山」杜光庭
<br>
<br>　　五气云龙下泰清，三天真客已功成。人间回首山川小，
<br>
<br>　　天上凌云剑佩轻。花拥石坛何寂寞，草平辙迹自分明。
<br>
<br>　　鹿裘高士如相遇，不待岩前鹤有声。
<br>
<br>　　卷854_7  「题空明洞」杜光庭
<br>
<br>　　然灵岫五云深，落翮标名振古今。芝X迎风香馥馥，
<br>
<br>　　松柽蔽日影森森。从师只拟寻司马，访道终期谒奉林。
<br>
<br>　　欲问空明奇胜处，地藏方石恰如金。
<br>
<br>　　卷854_8  「题北平沼」杜光庭
<br>
<br>　　桐柏真人曾此居，焚香下诵灵书。朝回时宴三山客，
<br>
<br>　　涧尽闲飞五色鱼。天柱一峰凝碧玉，神灯千点散红蕖。
<br>
<br>　　宝芝常在知谁得，好驾金蟾入太虚。
<br>
<br>　　卷854_9  「题平盖沼」杜光庭
<br>
<br>　　势压长江空八阵，吴都仙客此修真。寒江向晚波涛急，
<br>
<br>　　深洞无风草木春。江上玉人应可见，洞中仙鹿已来驯。
<br>
<br>　　龙车凤辇非难遇，只要尘心早出尘。
<br>
<br>　　卷854_10  「题本竹观」杜光庭
<br>
<br>　　楼阁层层冠此山，雕轩朱槛一跻攀。碑刊古篆龙蛇动，
<br>
<br>　　洞接诸天日月闲。帝子影堂香漠漠，真人丹涧水潺潺。
<br>
<br>　　扫空双竹今何在，只恐投波去不还。
<br>
<br>　　卷854_11  「题福唐观二首」杜光庭
<br>
<br>　　盘空蹑翠到山巅，竹殿云楼势逼天。古洞草深微有路，
<br>
<br>　　旧碑文灭不知年。八州物象通檐外，万里烟霞在目前。
<br>
<br>　　自是人间轻举地，何须蓬岛访真仙。
<br>
<br>　　曾随云水此山游，行尽层峰更上楼。九月登临须有意，
<br>
<br>　　七年岐路亦堪愁。树红树碧高低影，烟淡烟浓远近秋。
<br>
<br>　　暂熟炉香不须去，伫陪天仗入神州。
<br>
<br>　　卷854_12  「题莫公台」杜光庭
<br>
<br>　　奇绝巍台峙浊流，古来人号小瀛洲。路通霄汉云迷晚，
<br>
<br>　　洞隐鱼龙月浸秋。举首摘星河有浪，自天图画笔无钩。
<br>
<br>　　将军悟却希夷诀，赢得清名万古流。
<br>
<br>　　卷854_13  「读书台」杜光庭
<br>
<br>　　山中犹有读书台，风扫晴岚画障开。
<br>
<br>　　华月冰壶依旧在，青莲居士几时来。
<br>
<br>　　卷854_14  「赠人」杜光庭
<br>
<br>　　静神凝思仰青冥，此夕长天降瑞星。
<br>
<br>　　海上昨闻鹏羽翼，人间初见鹤仪形。
<br>
<br>　　卷854_15  「赠蜀州刺史」杜光庭
<br>
<br>　　再扶日月归行殿，却领山河镇梦刀。
<br>
<br>　　从此雄名压寰海，八溟争敢起波涛。
<br>
<br>　　卷854_16  「题剑门」杜光庭
<br>
<br>　　谁运乾坤陶冶功，铸为双剑倚苍穹。
<br>
<br>　　题诗曾驻三天驾，碍日长含八海风。
<br>
<br>　　卷854_17  「题龙鹄山」杜光庭
<br>
<br>　　抽得闲身伴瘦筇，乱敲青碧唤蛟龙。
<br>
<br>　　道人扫径收松子，缺月初圆天柱峰。
<br>
<br>　　卷854_18  「富贵曲（一作郑遨诗）」杜光庭
<br>
<br>　　美人梳洗时，满头间珠翠。岂知两片云，戴却数乡税。
<br>
<br>　　卷854_19  「咏西施（一作郑遨诗）」杜光庭
<br>
<br>　　素面已云妖，更著花钿饰。脸横一寸波，浸破吴王国。
<br>
<br>　　卷854_20  「伤时（一作郑遨诗）」杜光庭
<br>
<br>　　帆力劈开沧海浪，马蹄踏破乱山青。
<br>
<br>　　浮名浮利过于酒，醉得人心死不醒。
<br>
<br>　　卷854_21  「题霍山秦尊师（一作郑遨诗）」杜光庭
<br>
<br>　　老鹤玄猿伴采芝，有时长叹独移时。
<br>
<br>　　翠娥红粉婵娟剑，杀尽世人人不知。
<br>
<br>　　卷854_22  「偶题（一作郑遨诗）」杜光庭
<br>
<br>　　似鹤如云一个身，不忧家国不忧贫。
<br>
<br>　　拟将枕上日高睡，卖与世间荣贵人。
<br>
<br>　　卷854_23  「思山咏（一作郑遨诗）」杜光庭
<br>
<br>　　因卖丹砂下白云，鹿裘惟惹九衢尘。
<br>
<br>　　不如将耳入山去，万是千非愁杀人。
<br>
<br>　　卷854_24  「景福中作（一作郑遨诗）」杜光庭
<br>
<br>　　闷见戈a匝四溟，恨无奇策救生灵。
<br>
<br>　　如何饮酒得长醉，直到太平时节醒。
<br>
<br>　　卷854_25  「招友人游春（一作郑遨诗）」杜光庭
<br>
<br>　　难把长绳系日乌，芳时偷取醉功夫。
<br>
<br>　　任堆金璧磨星斗，买得花枝不老无。
<br>
<br>　　卷854_26  「山居三首（一作郑遨诗）」杜光庭
<br>
<br>　　闷见有人寻，移庵更入深。落花流涧水，明月照松林。
<br>
<br>　　醉劝头陀酒，闲教孺子吟。身同云外鹤，断得世尘侵。
<br>
<br>　　冥心栖太室，散发浸流泉。采柏时逢麝，看云忽见仙。
<br>
<br>　　夏狂冲雨戏，春醉戴花眠。绝顶登云望，东都一点烟。
<br>
<br>　　不求朝野知，卧见岁华移。采药归侵夜，听松饭过时。
<br>
<br>　　荷竿寻水钓，背局上岩棋。祭庙人来说，中原正乱离。
<br>
<br>　　卷854_27  「纪道德」杜光庭
<br>
<br>　　道，德。清虚，玄默。生帝先，为圣则。听之不闻，
<br>
<br>　　抟之不得。至德本无为，人中多自惑。在洗心而息虑，
<br>
<br>　　亦知白而守黑。百姓日用而不知，上士勤行而必克。
<br>
<br>　　既鼓铸于乾坤品物，信充仞乎东西南北。
<br>
<br>　　三皇高拱兮任以自然，五帝垂衣兮修之不忒。
<br>
<br>　　以心体之者为四海之主，以身弯之者为万夫之特。
<br>
<br>　　有皓齿青娥者为伐命之斧，蕴奇谋广智者为盗国之贼。
<br>
<br>　　曾未若轩后顺风兮清静自化，曾未若皋陶迈种兮温恭允塞。
<br>
<br>　　故可以越圆清方浊兮不始不终，
<br>
<br>　　何止乎居九流五常兮理家理国。
<br>
<br>　　岂不闻乎天地于道德也无以清宁，
<br>
<br>　　岂不闻乎道德于天地也有逾绳墨。
<br>
<br>　　语不云乎仲尼有言朝闻道夕死可矣，
<br>
<br>　　所以垂万古历百王不敢离之于顷刻。
<br>
<br>　　卷854_28  「怀古今」杜光庭
<br>
<br>　　古，今。感事，伤心。惊得丧，叹浮沈。风驱寒暑，
<br>
<br>　　川注光阴。始f朱颜丽，俄悲白发侵。嗟四豪之不返，
<br>
<br>　　痛七贵以难寻。夸父兴怀于落照，田文起怨于鸣琴。
<br>
<br>　　雁足凄凉兮传恨绪，凤台寂寞兮有遗音。
<br>
<br>　　朔漠幽囚兮天长地久，潇湘隔别兮水阔烟深。
<br>
<br>　　谁能绝圣韬贤餐芝饵术，谁能含光遁世炼石烧金。
<br>
<br>　　君不见屈大夫纫兰而发谏，君不见贾太傅忌f而愁吟。
<br>
<br>　　君不见四皓避秦峨峨恋商岭，君不见二疏辞汉飘飘归故林。
<br>
<br>　　胡为乎冒进贪名践危途与倾辙，
<br>
<br>　　胡为乎怙权恃宠顾华饰与雕簪。
<br>
<br>　　吾所以思抗迹忘机用虚无为师范，
<br>
<br>　　吾所以思去奢灭欲保道德为规箴。
<br>
<br>　　不能劳神效苏子张生兮于时而纵辩，
<br>
<br>　　不能劳神效杨朱墨翟兮挥涕以沾襟。
<br>
<br>　　卷854_29  「句」杜光庭
<br>
<br>　　铜壶滴滴禁漏起，三十六宫争卷帘。（《月》，
<br>
<br>　　以下《锦绣万花谷》）
<br>
<br>　　斜阳古岸归鸦晚，红蓼低沙宿雁愁。
<br>
<br>　　霜雕曲径寒芜白，雁下遥村落照黄。
<br>
<br>　　恩威欲寄黄丞相，仁信先闻郭细侯。
<br>
<br>　　兵气此时来世上，文星今日到人间。降因天下思姚宋，
<br>
<br>　　出为儒门继孔颜。
<br>
<br>　　丹灶河车休LL，蚌胎龟息且绵绵。驭景必能趋日域，
<br>
<br>　　骑箕终拟蹑星躔。返朴还淳皆至理，遗形忘性尽真铨。
<br>
<br>　　（《山居百韵》，见《鉴戒录》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
