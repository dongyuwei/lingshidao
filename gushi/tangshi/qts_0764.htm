<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百六十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百六十四
<br>
<br>　　卷764_1  「塞上」谭用之
<br>
<br>　　秋风汉北雁飞天，单骑那堪绕贺兰。碛暗更无岩树影，
<br>
<br>　　地平时有野烧瘢。貂披寒色和衣冷，剑佩胡霜隔匣寒。
<br>
<br>　　早晚横戈似飞尉，拥旄深入异田单。
<br>
<br>　　钵略城边日欲西，游人却忆旧山归。牛羊集水烟黏步，
<br>
<br>　　雕鹗盘空雪满围。猎骑静逢边气薄，戍楼寒对暮烟微。
<br>
<br>　　横行总是男儿事，早晚重来似汉飞。
<br>
<br>　　卷764_2  「赠索处士」谭用之
<br>
<br>　　不将桂子种诸天，长得寻君水石边。玄豹夜寒和雾隐，
<br>
<br>　　骊龙春暖抱珠眠。山中宰相陶弘景，洞里真人葛稚川。
<br>
<br>　　一度相思一惆怅，水寒烟澹落花前。
<br>
<br>　　卷764_3  「别雒下一二知己」谭用之
<br>
<br>　　金鼎光辉照雪袍，雒阳春梦忆波涛。尘埃满眼人情异，
<br>
<br>　　风雨前程马足劳。接塞峨眉通蜀险，过山仙掌倚秦高。
<br>
<br>　　别来无限幽求子，应笑区区味六韬。
<br>
<br>　　卷764_4  「约张处士游梁」谭用之
<br>
<br>　　莫学区区老一经，夷门关吏旧书生。晋朝灭后无中散，
<br>
<br>　　韩国亡来绝上卿。龙变洞中千谷冷，剑横天外八风清。
<br>
<br>　　好携长策干时去，免逐渔樵度太平。
<br>
<br>　　卷764_5  「送友人归青社」谭用之
<br>
<br>　　雕鹗途程在碧天，彩衣东去复何言。二千宾客旧知己，
<br>
<br>　　十二山河新故园。吟看桂生溪月上，醉听鲲化海涛翻。
<br>
<br>　　好期圣代重相见，莫学袁生老竹轩。
<br>
<br>　　卷764_6  「送丁道士归南中」谭用之
<br>
<br>　　孤云无定鹤辞巢，自负焦桐不说劳。服药几年期碧落，
<br>
<br>　　验符何处咒丹毫。子陵山晓红云密，青草湖平雪浪高。
<br>
<br>　　从此人稀见踪迹，还应选地种仙桃。
<br>
<br>　　卷764_7  「月夜怀寄友人」谭用之
<br>
<br>　　剑气徒劳望斗牛，故人别后阻仙舟。残春谩道深倾酒，
<br>
<br>　　好月那堪独上楼。何处是非随马足，由来得丧白人头。
<br>
<br>　　清风未许重携手，几度高吟寄水流。
<br>
<br>　　卷764_8  「闲居寄陈山人」谭用之
<br>
<br>　　闲居何处得闲名，坐掩衡茅损性灵。破梦晓钟闻竹寺，
<br>
<br>　　沁心秋雨浸莎庭。瓮边难负千杯绿，海上终眠万仞青。
<br>
<br>　　珍重先生全太古，应看名利似浮萍。
<br>
<br>　　卷764_9  「忆南中」谭用之
<br>
<br>　　碧江头与白云门，别后秋霜点鬓根。长记学禅青石寺，
<br>
<br>　　最思共醉落花村。林间竹有湘妃泪，窗外禽多杜宇魂。
<br>
<br>　　未棹扁舟重回首，采薇收橘不堪论。
<br>
<br>　　卷764_10  「寄友人」谭用之
<br>
<br>　　病多慵引架书看，官职无才思已阑。穴凤瑞时来却易，
<br>
<br>　　人龙别后见何难。琴樽风月闲生计，金玉松筠旧岁寒。
<br>
<br>　　早晚烟村碧江畔，挂罾重对蓼花滩。
<br>
<br>　　卷764_11  「别江上一二友生」谭用之
<br>
<br>　　国风千载务重华，须逐浮云背若耶。无地可归堪种玉，
<br>
<br>　　有天教上且乘槎。白纶巾卸苏门月，红锦衣裁御苑花。
<br>
<br>　　他日成都却回首，东山看取谢鲲家。
<br>
<br>　　卷764_12  「寄岐山林逢吉明府」谭用之
<br>
<br>　　岐山高与陇山连，制锦无私服晏眠。鹦鹉语中分百里，
<br>
<br>　　凤凰声里过三年。秦无旧俗云烟媚，周有遗风父老贤。
<br>
<br>　　莫役生灵种杨柳，一枝枝折灞桥边。
<br>
<br>　　卷764_13  「感怀呈所知」谭用之
<br>
<br>　　十年流落赋归鸿，谁傍昏衢驾烛龙。竹屋乱烟思梓泽，
<br>
<br>　　酒家疏雨梦临邛。千年别恨调琴懒，一片年光览镜慵。
<br>
<br>　　早晚休歌白石烂，放教归去卧群峰。
<br>
<br>　　卷764_14  「江上闻笛」谭用之
<br>
<br>　　谁为梅花怨未平，一声高唤百龙惊。风当阊阖庭初静，
<br>
<br>　　月在姑苏秋正明。曲尽绿杨涵野渡，管吹青玉动江城。
<br>
<br>　　临流不欲殷勤听，芳草王孙旧有情。
<br>
<br>　　卷764_15  「寄孟进士」谭用之
<br>
<br>　　依旧池边草色芳，故人何处忆山阳。书回科斗江帆暮，
<br>
<br>　　曲罢驺虞海树苍。吟望晓烟思桂渚，醉依残月梦馀杭。
<br>
<br>　　别来南国知谁在，空对b一断肠。
<br>
<br>　　卷764_16  「寄阎记室」谭用之
<br>
<br>　　织锦歌成下翠微，岂劳西去问支机。未开水府珠先见，
<br>
<br>　　不掘丰城剑自辉。鳌逐玉蟾攀桂上，马随青帝踏花归。
<br>
<br>　　相逢半是云霄客，应笑歌牛一布衣。
<br>
<br>　　卷764_17  「幽居寄李秘书」谭用之
<br>
<br>　　几年帝里阻烟波，敢向明时叩角歌。看尽好花春卧稳，
<br>
<br>　　醉残红日夜吟多。印开夕照垂杨柳，画破寒潭老芰荷。
<br>
<br>　　昨夜前溪有龙斗，石桥风雨少人过。
<br>
<br>　　卷764_18  「贻钓鱼李处士」谭用之
<br>
<br>　　罢吟鹦鹉草芊芊，又泛鸳鸯水上天。一棹冷涵杨柳雨，
<br>
<br>　　片帆香挂芰荷烟。绿摇江澹萍离岸，红点云疏橘满川。
<br>
<br>　　何处邈将归画府，数茎红蓼一渔船。
<br>
<br>　　卷764_19  「河桥楼赋得群公夜宴」谭用之
<br>
<br>　　芙蓉帘幕扇秋红，蛮府新郎夜宴同。满座马融吹笛月，
<br>
<br>　　一楼张翰过江风。杯黏紫酒金螺重，谈转凋玉麈空。
<br>
<br>　　深荷良宵慰憔悴，德星池馆在江东。
<br>
<br>　　卷764_20  「寄左先辈」谭用之
<br>
<br>　　狂歌白鹿上青天，何似兰塘钓紫烟。万卷祖龙坑外物，
<br>
<br>　　一泓孙楚耳中泉。翩Q蛮}薰晴浦，毂辘鱼车响夜船。
<br>
<br>　　学取青莲李居士，一生杯酒在神仙。
<br>
<br>　　卷764_21  「贻费道人」谭用之
<br>
<br>　　谁如南浦傲烟霞，白葛衣轻称帽纱。碧玉蜉蝣迎客酒，
<br>
<br>　　黄金毂辘钓鱼车。吟歌云鸟归樵谷，卧爱神仙入画家。
<br>
<br>　　他日凤书何处觅，武陵烟树半桃花。
<br>
<br>　　卷764_22  「寄许下前管记王侍御」谭用之
<br>
<br>　　昔年南去得娱宾，顿逊杯前共好春。蚁泛羽觞蛮酒腻，
<br>
<br>　　凤衔瑶句蜀笺新。花怜游骑红随辔，草恋征车碧绕轮。
<br>
<br>　　别后青青郑南陌，不知风月属何人。
<br>
<br>　　卷764_23  「秋日圃田送人随计」谭用之
<br>
<br>　　仆射陂前是传邮，去程雕鹗弄高秋。吟抛芍药裁诗圃，
<br>
<br>　　醉下茱萸饮酒楼。向日迥飞驹皎皎，临风谁和鹿呦呦。
<br>
<br>　　明年二月仙山下，莫遣桃花逐水流。
<br>
<br>　　卷764_24  「途次宿友人别墅」谭用之
<br>
<br>　　千里崤函一梦劳，岂知云馆共萧骚。半帘绿透偎寒竹，
<br>
<br>　　一榻红侵坠晚桃。蛮酒客稀知味长，蜀琴风定觉弦高。
<br>
<br>　　感君岩下闲招隐，细缕金盘错刀。
<br>
<br>　　卷764_25  「春日期巢湖旧事」谭用之
<br>
<br>　　暖掠红香燕燕飞，五云仙晓相携。花开鹦鹉韦郎曲，
<br>
<br>　　竹亚虬龙白帝溪。富贵万场归紫酒，是非千载逐芳泥。
<br>
<br>　　不知多少开元事，露泣春丛向日低。
<br>
<br>　　卷764_26  「再游韦曲山寺」谭用之
<br>
<br>　　鹊岩烟断玉巢欹，罨画春塘太白低。马踏翠开垂柳寺，
<br>
<br>　　人耕红破落花蹊。千年胜概咸原上，几代荒凉绣岭西。
<br>
<br>　　碧吐红芳旧行处，岂堪回首草萋萋。
<br>
<br>　　卷764_27  「寄徐拾遗」谭用之
<br>
<br>　　长竿一系白龙吟，谁和驺虞发素琴。野客碧云魂易断，
<br>
<br>　　故人芳草梦难寻。天从补后星辰稳，海自潮来岛屿深。
<br>
<br>　　好向明庭拾遗事，莫教玄豹老泉林。
<br>
<br>　　卷764_28  「秋宿湘江遇雨」谭用之
<br>
<br>　　江上阴云锁梦魂，江边深夜舞刘琨。秋风万里芙蓉国，
<br>
<br>　　暮雨千家薜荔村。乡思不堪悲橘柚，旅游谁肯重王孙。
<br>
<br>　　渔人相见不相问，长笛一声归岛门。
<br>
<br>　　卷764_29  「贻南康陈处士陶」谭用之
<br>
<br>　　白玉堆边蒋径横，空涵二十四滩声。老无征战轩辕国，
<br>
<br>　　贫有茅茨帝舜城。丹凤昼飞群木冷，一龙秋卧九江清。
<br>
<br>　　时人莫笑非经济，还待中原致太平。
<br>
<br>　　卷764_30  「渭城春晚」谭用之
<br>
<br>　　秦树朦胧春色微，香风烟暖树依依。边城夜静月初上，
<br>
<br>　　芳草路长人未归。折柳且堪吟晚槛，弄花何处醉残晖。
<br>
<br>　　钓乡千里断消息，满目碧云空自飞。
<br>
<br>　　卷764_31  「山中春晚寄贾员外」谭用之
<br>
<br>　　不随黄鹤起烟波，应笑无成返薜萝。看尽好花春卧稳，
<br>
<br>　　醉残红日夜吟多。高添雅兴松千尺，暗养清音竹数科。
<br>
<br>　　珍重仙曹旧知己，往来星骑一相过。
<br>
<br>　　卷764_32  「贻净居寺新及第」谭用之
<br>
<br>　　秋池云下白莲香，池上吟仙寄竹房。闲颂国风文字古，
<br>
<br>　　静消心火梦魂凉。三春蓬岛花无限，八月银河路更长。
<br>
<br>　　此境空门不曾有，从头好语与医王。
<br>
<br>　　卷764_33  「江边秋夕」谭用之
<br>
<br>　　千钟紫酒荐菖蒲，松岛兰舟潋滟居。曲内橘香江客笛，
<br>
<br>　　字中岚气岳僧书。吟期汗漫驱金虎，坐约丹青跨玉鱼。
<br>
<br>　　七色花虬一声鹤，几时乘兴上清虚。
<br>
<br>　　卷764_34  「送僧中孚南归」谭用之
<br>
<br>　　琵琶峡口月溪边，玉乳头佗忆旧川。一锡冷涵兰径路，
<br>
<br>　　片帆香挂橘洲烟。苔封石锦栖霞室，水迸衣珠喷玉蝉。
<br>
<br>　　莫道翩翩去如梦，本来吟鸟在林泉。
<br>
<br>　　卷764_35  「江馆秋夕」谭用之
<br>
<br>　　耿耿银河雁半横，梦欹金碧辘轳轻。满窗谢练江风白，
<br>
<br>　　一枕齐纨海月明。杨柳败梢飞叶响，芰荷香柄折秋鸣。
<br>
<br>　　谁人更唱阳关曲，牢落烟霞梦不成。
<br>
<br>　　卷764_36  「秋夜同友人话旧」谭用之
<br>
<br>　　露下银河雁度频，囊中垆火几时真。数茎白发生浮世，
<br>
<br>　　一盏寒灯共故人。云外簟凉吟峤月，岛边花暖钓江春。
<br>
<br>　　何当归去重携手，依旧红霞作近邻。
<br>
<br>　　卷764_37  「古剑」谭用之
<br>
<br>　　铸时天匠待英豪，紫焰寒星匣倍牢。三尺何年拂尘土，
<br>
<br>　　四溟今日绝波涛。雄应垓下收蛇阵，滞想溪头伴豹韬。
<br>
<br>　　惜是真龙懒抛掷，夜来冲斗气何高。
<br>
<br>　　卷764_38  「寄王侍御」谭用之
<br>
<br>　　鸟尽弓藏良可哀，谁知归钓子陵台。炼多不信黄金耗，
<br>
<br>　　吟苦须惊白发催。喘月吴牛知夜至，嘶风胡马识秋来。
<br>
<br>　　燕歌别后休惆怅，黍已成畦菊已开。
<br>
<br>　　卷764_39  「别何处士陵俊老」谭用之
<br>
<br>　　三皇上人春梦醒，东侯老大麒麟生。洞连龙穴全山冷，
<br>
<br>　　窗透鳌波尽室清。计拙耻居岩麓老，气狂惭与斗牛平。
<br>
<br>　　谁人为向青编上，直傍巢由写一名。
<br>
<br>　　卷764_40  「句」谭用之
<br>
<br>　　流水物情谙世态，落花春梦厌尘劳。（《贻僧》）
<br>
<br>　　织槛锦纹苔乍结，堕书花印菊初残。（《宿西溪隐士》）
<br>
<br>　　光阴老去无成事，富贵不来争奈何。（《途中》）
<br>
<br>　　眠云无限好知己，应笑不归花满樽。（《入关》，
<br>
<br>　　以上并《吟窗杂录》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
