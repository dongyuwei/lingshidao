<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百二十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百二十三
<br>
<br>　　卷723_1  「赠曹郎中崇贤所居（一作上崇贤曹郎中）」李洞
<br>
<br>　　闲坊宅枕穿宫水，听水分衾盖蜀缯。药杵声中捣残梦，
<br>
<br>　　茶铛影里煮孤灯。刑曹树荫千年井，华岳楼开万仞冰。
<br>
<br>　　诗句变风官渐紧，夜涛舂断海边藤。
<br>
<br>　　卷723_2  「赠昭应沈少府」李洞
<br>
<br>　　行宫接县判云泉，袍色虽青骨且仙。杜忆过梨栗墅，
<br>
<br>　　潇湘曾棹雪霜天。华山僧别留茶鼎，渭水人来锁钓船。
<br>
<br>　　东送西迎终几考，新诗觅得两三联。
<br>
<br>　　卷723_3  「上司空员外」李洞
<br>
<br>　　禅心高卧似疏慵，诗客经过不厌重。藤杖几携量碛雪，
<br>
<br>　　玉鞭曾把数嵩峰。夜眠古巷当城月，秋直清曹入省钟。
<br>
<br>　　禹凿故山归未得，河声暗老两三松。
<br>
<br>　　卷723_4  「叙旧游寄栖白」李洞
<br>
<br>　　老着重袍坐石房，竺经休讲白眉长。省冲鼍没投江岛，
<br>
<br>　　曾看鱼飞倚海樯。晓炙冻盂原日气，夜挑莲碗禁灯光。
<br>
<br>　　吟诗五岭寻无可，倏忽如今四十霜。
<br>
<br>　　卷723_5  「哭栖白供奉」李洞
<br>
<br>　　闻说孤窗坐化时，白莎萝雨滴空池。吟诗堂里秋关影，
<br>
<br>　　礼佛灯前夜照碑。贺雪已成金殿梦，看涛终负石桥期。
<br>
<br>　　逢山对月还惆怅，争得无言似祖师。
<br>
<br>　　卷723_6  「赠入内供奉僧」李洞
<br>
<br>　　内殿谈经惬帝怀，沃州归隐计全乖。数条雀尾来南海，
<br>
<br>　　一道蝉声噪御街。石枕纹含山里叶，铜瓶口塞井中柴。
<br>
<br>　　因逢夏日西明讲，不觉宫人拔凤钗。
<br>
<br>　　卷723_7  「感恩书事寄上集义司徒相公」李洞
<br>
<br>　　积雪峰西遇奖称，半家寒骨起沟塍。镇时贤相回人镜，
<br>
<br>　　报德慈亲点佛灯。授钺已闻诸国静，坐筹重见大河澄。
<br>
<br>　　功居第一图烟阁，依旧终南满杜陵。
<br>
<br>　　卷723_8  「赠永崇李将军充襄阳制置使」李洞
<br>
<br>　　拜官门外发辉光，宿卫阴符注几行。行处近天龙尾滑，
<br>
<br>　　猎时陪帝马鬃香。九城王气生旗队，万里寒风入箭疮。
<br>
<br>　　从此浩然声价歇，武中还有李襄阳。
<br>
<br>　　卷723_9  「寄淮海惠泽上人」李洞
<br>
<br>　　海涛痕满旧征衣，长忆初程宿翠微。竹里桥鸣知马过，
<br>
<br>　　塔中灯露见鸿飞。眉毫别后应盈尺，岩木居来定几围。
<br>
<br>　　他日愿师容一榻，煎茶扫地学忘机。
<br>
<br>　　卷723_10  「春日隐居官舍感怀」李洞
<br>
<br>　　风吹烧烬杂汀沙，还似青溪旧寄家。入户竹生床下叶，
<br>
<br>　　隔窗莲谢镜中花。苔房毳客论三学，雪岭巢禽看两衙。
<br>
<br>　　销得人间无限事，江亭月白诵南华。
<br>
<br>　　卷723_11  「春日即事寄一二知己」李洞
<br>
<br>　　浴马池西一带泉，开门景物似樊川。朱衣映水人归县，
<br>
<br>　　白羽遗泥鹤上天。索米夜烧风折木，无车春养雪藏鞭。
<br>
<br>　　缙绅处士知章句，忍使孤窗枕泪眠。
<br>
<br>　　卷723_12  「废寺闲居寄怀一二罢举知己（一作省归郎）」李洞
<br>
<br>　　病居废庙冷吟烟，无力争飞类病蝉。槐省老郎蒙主弃，
<br>
<br>　　月陂孤客望谁怜。税房兼得调猿石，租地仍分浴鹤泉。
<br>
<br>　　处世堪惊又堪愧，一坡山色不论钱。
<br>
<br>　　卷723_13  「题尼大德院」李洞
<br>
<br>　　云鬟早岁断金刀，戒律曾持五百条。台上灯红莲叶密，
<br>
<br>　　眉间毫白黛痕销。绣成佛国银为地，画出王城雪覆桥。
<br>
<br>　　清净高楼松桧寺，世雄翻愧自低腰。
<br>
<br>　　卷723_14  「怀张乔张霞」李洞
<br>
<br>　　西风吹雨叶还飘，忆我同袍隔海涛。江塔眺山青入佛，
<br>
<br>　　边城履雪白连雕。身离世界归天竺，影挂虚空度石桥。
<br>
<br>　　应念无成独流转，懒磨铜片鬓毛焦。
<br>
<br>　　卷723_15  「赠徐山人」李洞
<br>
<br>　　徐生何代降坤维，曾伴园公采紫芝。瓦砾变黄忧世换，
<br>
<br>　　髭须放白怕人疑。山房古竹粗于树，海岛灵童寿等龟。
<br>
<br>　　知叹有唐三百载，光阴未抵一先棋。
<br>
<br>　　卷723_16  「寄南岳僧」李洞
<br>
<br>　　新秋日后晒书天，白日当松影却圆。五字句求方寸佛，
<br>
<br>　　一条街擘两行蝉。不曾著事于机内，长合教山在眼前。
<br>
<br>　　花落俦公房外石，调猿弄虎叹无缘。
<br>
<br>　　卷723_17  「华山」李洞
<br>
<br>　　碧山长冻地长秋，日夕泉源聒华州。万户烟侵关令宅，
<br>
<br>　　四时云在使君楼。风驱雷电临河震，鹤引神仙出月游。
<br>
<br>　　峰顶高眠灵药熟，自无霜雪上人头。
<br>
<br>　　卷723_18  「和曹监春晴见寄」李洞
<br>
<br>　　竺庙邻钟震晓鸦，春阴盖石似仙家。兰台架列排书目，
<br>
<br>　　顾渚香浮瀹茗花。胶溜石松粘鹤氅，泉离冰井熨僧牙。
<br>
<br>　　功成名著扁舟去，愁睹前题罩碧纱。
<br>
<br>　　卷723_19  「赠三惠大师」李洞
<br>
<br>　　枫猿峤角别多时，二教兼修内学师。药树影中频缀偈，
<br>
<br>　　莲峰朵下几窥棋。游归笋长齐童子，病起巢成露鹤儿。
<br>
<br>　　诏落五天开夏讲，两街人竞礼长眉。
<br>
<br>　　卷723_20  「送醉画王处士」李洞
<br>
<br>　　几年乘兴住南吴，狂醉兰舟夜落湖。别后鹤毛描转细，
<br>
<br>　　近来牛角饮还粗。同餐夏果山何处，共钓秋涛石在无。
<br>
<br>　　关下相逢怪予老，篇章役思绕寰区。
<br>
<br>　　卷723_21  「闻杜鹃」李洞
<br>
<br>　　万古潇湘波上云，化为流血杜鹃身。长疑啄破青山色，
<br>
<br>　　只恐啼穿白日轮。花落玄宗回蜀道，雨收工部宿江津。
<br>
<br>　　声声犹得到君耳，不见千秋一甑尘。
<br>
<br>　　卷723_22  「赋得送轩辕先生归罗浮山」李洞
<br>
<br>　　旧山归隐浪摇青，绿鬓山童一帙经。诗帖布帆猿鸟看，
<br>
<br>　　药煎金鼎鬼神听。洞深头上聆仙语，船静鼻中闻海腥。
<br>
<br>　　此处先生应不住，吾君南望漫劳形。
<br>
<br>　　卷723_23  「送包处士」李洞
<br>
<br>　　秋思枕月卧潇湘，寄宿慈恩竹里房。性急却于棋上慢，
<br>
<br>　　身闲未免药中忙。休抛手网惊龙睡，曾挂头巾拂鸟行。
<br>
<br>　　闻说石门君旧隐，寒峰溅瀑坏书堂。
<br>
<br>　　卷723_24  「赠庞炼师（女人）」李洞
<br>
<br>　　家住涪江汉语娇，一声歌戛玉楼箫。睡融春日柔金缕，
<br>
<br>　　妆发秋霞战翠翘。两脸酒醺红杏妒，半胸酥嫩白云饶。
<br>
<br>　　若能携手随仙令，皎皎银河渡鹊桥。
<br>
<br>　　卷723_25  「送友罢举赴边职」李洞
<br>
<br>　　出剡篇章入洛文，无人细读叹俱焚。莫辞秉笏随红旆，
<br>
<br>　　便好携家住白云。过水象浮蛮境见，隔江猿叫汉州闻。
<br>
<br>　　高谈阔略陈从事，盟誓边庭壮我军。
<br>
<br>　　卷723_26  「病猿」李洞
<br>
<br>　　瘦缠金锁惹朱楼，一别巫山树几秋。寒想蜀门清露滴，
<br>
<br>　　暖怀湘岸白云流。罢抛檐果沉僧井，休拗崖冰溅客舟。
<br>
<br>　　啼过三声应有泪，画堂深不彻王侯。
<br>
<br>　　卷723_27  「毙驴」李洞
<br>
<br>　　蹇驴秋毙瘗荒田，忍把敲吟旧竹鞭。三尺焦桐背残月，
<br>
<br>　　一条藜杖卓寒烟。通吴白浪宽围国，倚蜀青山峭入天。
<br>
<br>　　如画海门支肘望，阿谁家卖钓鱼船。
<br>
<br>　　卷723_28  「宿叶公棋阁」李洞
<br>
<br>　　带风棋阁竹相敲，局莹无尘拂树梢。日到长天征未断，
<br>
<br>　　钟来岳顶劫须抛。挑灯雪客栖寒店，供茗溪僧k废巢。
<br>
<br>　　因悟修身试贪教，不须焚火向三茅。
<br>
<br>　　卷723_29  「送S先辈归觐华阴」李洞
<br>
<br>　　桂枝博得凤栖枝，欢觐家僮舞翠微。僧向瀑泉声里贺，
<br>
<br>　　鸟穿仙掌指间飞。休停砚笔吟荒庙，永别灯笼赴锁闱。
<br>
<br>　　骚雅近来颓丧甚，送君傍觉有光辉。
<br>
<br>　　卷723_30  「赠可上人」李洞
<br>
<br>　　寺门和鹤倚香杉，月吐秋光到思痢＝法传来穿泱漭，
<br>
<br>　　把诗吟去入嵌岩。模糊书卷烟岚滴，狼藉衣裳瀑布缄。
<br>
<br>　　不断清风牙底嚼，无因内殿得名衔。
<br>
<br>　　卷723_31  「东川高仆射」李洞
<br>
<br>　　油幢影里拜清风，十里貔貅一片雄。三印锁开霜满地，
<br>
<br>　　四门关定月当空。泉浮山叶人家过，诏惹垆香鸟道通。
<br>
<br>　　新起画楼携客上，弦歌筵内海榴红。
<br>
<br>　　卷723_32  「宿成都松溪院」李洞
<br>
<br>　　松持节操溪澄性，一炷烟岚压寺隅。翡翠鸟飞人不见，
<br>
<br>　　琉璃瓶贮水疑无。夜闻子落真山雨，晓汲波圆入画图。
<br>
<br>　　尘拥蜀城抽锁后，此中犹梦在江湖。
<br>
<br>　　卷723_33  「吊曹监」李洞
<br>
<br>　　宅上愁云吹不散，桂林诗骨葬云根。满楼山色供邻里，
<br>
<br>　　一洞松声付子孙。甘露施衣封泪点，秘书取集印苔痕。
<br>
<br>　　吟魂醉魄归何处，御水呜呜夜绕门。
<br>
<br>　　卷723_34  「赠长安毕郎中」李洞
<br>
<br>　　高门寒沼水连云，鹭识朱衣傍主人。地肺半边晴带雪，
<br>
<br>　　天街一面静无尘。朝回座客酬琴价，衙退留僧写鹤真。
<br>
<br>　　从此几迁为计相，蓬莱三刻奏东巡。
<br>
<br>　　卷723_35  「寄东蜀幕中友」李洞
<br>
<br>　　官亭池碧海榴殷，遥想清才倚画栏。柳絮涨天笼地暖，
<br>
<br>　　角声经雨透云寒。晓侵台座香烟湿，夜草军书蜡炬干。
<br>
<br>　　为话门人吟太苦，风摧兰秀一枝残。
<br>
<br>　　卷723_36  「曲江渔父」李洞
<br>
<br>　　儿孙闲弄雪霜髯，浪s南山影入檐。卧稳篷舟龟作枕，
<br>
<br>　　病来茅舍网为帘。值春游子怜莼滑，通蜀行人说甜。
<br>
<br>　　数尺寒丝一竿竹，岂知浮世有猜嫌。
<br>
<br>　　卷723_37  「和刘驾博士赠庄严律禅师」李洞
<br>
<br>　　人言紫绶有光辉，不二心观似草衣。尘劫自营还自坏，
<br>
<br>　　禅门无住亦无归。松根穴蚁通山远，塔顶巢禽见海微。
<br>
<br>　　每话南游偏起念，五峰波上入船扉。
<br>
<br>　　卷723_38  「智新上人话旧」李洞
<br>
<br>　　蟋蟀灯前话旧游，师经几夏我经秋。金陵市合月光里，
<br>
<br>　　甘露门开峰朵头。晴眺远帆飞入海，夜禅阴火吐当楼。
<br>
<br>　　相看未得东归去，满壁寒涛泻白鸥。
<br>
<br>　　卷723_39  「和淮南太尉留题凤州王氏别业」李洞
<br>
<br>　　清秋看长鹭雏成，说向湘僧亦动情。节屋折将松上影，
<br>
<br>　　印龛移锁月中声。野人陪赏增诗价，太尉因居著谷名。
<br>
<br>　　闲想此中遗胜事，宿斋吟绕凤池行。
<br>
<br>　　卷723_40  「乙酉岁自蜀随计趁试不及」李洞
<br>
<br>　　客卧涪江蘸月厅，知音唤起进趋生。寒梅折后方离蜀，
<br>
<br>　　腊月圆前未到京。风卷坏亭羸仆病，雪糊危栈蹇驴行。
<br>
<br>　　文昌一试应关分，岂校褒斜两日程。
<br>
<br>　　卷723_41  「龙州韦郎中先梦六赤，后因打叶子以诗上」李洞
<br>
<br>　　红蜡香烟扑画楹，梅花落尽庾楼清。光辉圆魄衔山冷，
<br>
<br>　　彩镂方牙着腕轻。宝帖牵来狮子镇，金盆引出凤凰倾。
<br>
<br>　　微黄喜兆庄周梦，六赤重新掷印成。
<br>
<br>　　卷723_42  「和寿中丞伤猿」李洞
<br>
<br>　　遗挂朱栏锁半寻，清声难买恨黄金。悬崖接果今何在，
<br>
<br>　　浅井窥星影已沉。归宅叶铺曾睡石，入朝灯照旧啼林。
<br>
<br>　　小山罢绕随湘客，高树休升对岳禽。天竺省怜伤倍切，
<br>
<br>　　亲知宽和思难任。相门恩重无由报，竟托仙郎日夜吟。
<br>
<br>　　卷723_43  「上灵州令狐相公（一作赠高仆射自安西赴阙）」李洞
<br>
<br>　　征蛮破虏汉功臣，提剑归来万里身。
<br>
<br>　　笑倚凌烟金柱看，形容憔悴老于真。
<br>
<br>　　卷723_44  「寓言」李洞
<br>
<br>　　三千宫女露蛾眉，笑煮黄金日月迟。
<br>
<br>　　麟凤隔云攀不及，空山惆怅夕阳时。
<br>
<br>　　卷723_45  「客亭对月」李洞
<br>
<br>　　游子离魂陇上花，风飘浪卷绕天涯。
<br>
<br>　　一年十二度圆月，十一回圆不在家。
<br>
<br>　　卷723_46  「宿郊赠罗处士」李洞
<br>
<br>　　川静星高栎已枯，南山落石水声粗。
<br>
<br>　　白云钓客窗中宿，卧数嵩峰听五湖。
<br>
<br>　　卷723_47  「有寄」李洞
<br>
<br>　　爱酒耽棋田处士，弹琴咏史贾先生。
<br>
<br>　　御沟临岸有云石，不见鹤来何处行。
<br>
<br>　　卷723_48  「送三藏归西天国」李洞
<br>
<br>　　十万里程多少碛，沙中弹舌授降龙。
<br>
<br>　　五天到日应头白，月落长安半夜钟。
<br>
<br>　　卷723_49  「金陵怀古」李洞
<br>
<br>　　古来无此战争功，日日戈船卷海风。
<br>
<br>　　一遇灵鳌开睡眼，六朝灰尽九江空。
<br>
<br>　　卷723_50  「长安县厅」李洞
<br>
<br>　　主人寂寞客屯，愁绝终南满案前。
<br>
<br>　　乞取中庭藤五尺，为君高笨矍嗵臁
<br>
<br>　　卷723_51  「题晰上人贾岛诗卷」李洞
<br>
<br>　　贾生诗卷惠休装，百叶莲花万里香。
<br>
<br>　　供得半年吟不足，长须字字顶司仓。
<br>
<br>　　卷723_52  「送僧清演归山」李洞
<br>
<br>　　毛褐斜肩背负经，晓思吟入窦山青。
<br>
<br>　　峰前野水横官道，踏着秋天三四星。
<br>
<br>　　卷723_53  「赠僧」李洞
<br>
<br>　　不羡王公与贵人，唯将云鹤自相亲。
<br>
<br>　　闲来石上观流水，欲洗禅衣未有尘。
<br>
<br>　　卷723_54  「题学公院池莲」李洞
<br>
<br>　　竹引山泉玉L池，栽莲莫怪藕生丝。
<br>
<br>　　如何不似麻衣客，坐对秋风待一枝。
<br>
<br>　　卷723_55  「山居喜友人见访」李洞
<br>
<br>　　入云晴避蜍呋梗日暮逢迎木石间。
<br>
<br>　　看待诗人无别物，半潭秋水一房山。
<br>
<br>　　卷723_56  「秋宿长安韦主簿厅」李洞
<br>
<br>　　水木清凉夜直厅，愁人楼上唱寒更。
<br>
<br>　　坐劳同步帘前月，鼠动床头印锁声。
<br>
<br>　　卷723_57  「冬忆友人」李洞
<br>
<br>　　吟上山前数竹枝，叶翻似雪落霏霏。
<br>
<br>　　枕前明月谁动影，睡里惊来不觉归。
<br>
<br>　　卷723_58  「怀圭峰影林泉」李洞
<br>
<br>　　吾家旧物贾生传，入内遥分锡杖泉。
<br>
<br>　　鹤去帝移宫女散，更堪呜咽过楼前。
<br>
<br>　　卷723_59  「赠青龙印禅师」李洞
<br>
<br>　　雨涩秋刀剃雪时，庵前曾礼草堂师。
<br>
<br>　　居人昨日相过说，鹤已生孙竹满池。
<br>
<br>　　卷723_60  「戏赠侯常侍」李洞
<br>
<br>　　葛洪卷与江淹赋，名动天边傲石居。
<br>
<br>　　两蜀词人多载后，同君讳却马相如。
<br>
<br>　　卷723_61  「绣岭宫词」李洞
<br>
<br>　　春日迟迟春草绿，野棠开尽飘香玉。
<br>
<br>　　绣岭宫前鹤发翁，犹唱开元太平曲。
<br>
<br>　　卷723_62  「中秋月（一作廖凝诗）」李洞
<br>
<br>　　九十日秋色，今秋已半分。孤光吞列宿，四面绝微云。
<br>
<br>　　众木排疏影，寒流叠细纹。遥遥望丹桂，心绪更纷纷。
<br>
<br>　　卷723_63  「宿书僧院」李洞
<br>
<br>　　夜水笔前澄，时推外学能。书成百个字，庭转几遭灯。
<br>
<br>　　寄墨大坛吏，分笺蜀国僧。为题江寺塔，牌挂入云层。
<br>
<br>　　卷723_64  「雪」李洞
<br>
<br>　　迢迢来极塞，连阙谓风吹。禅客呵金锡，征人擘冻旗。
<br>
<br>　　细填虫穴满，重压鹤巢欹。有影晴飘野，无声夜落池。
<br>
<br>　　正繁秦甸暖，渐厚楚宫饥。冻挹分泉涩，光凝二阁痴。
<br>
<br>　　踏遗兰署迹，听起石门思。用表丰年瑞，无令扫玉墀。
<br>
<br>　　卷723_65  「述怀二十韵献覃怀相公」李洞
<br>
<br>　　帝梦求良弼，生申属圣明。青云县器业，白日贯忠贞。
<br>
<br>　　霭霭随春动，忻忻共物荣。静宜浮竞息，坐觉好风生。
<br>
<br>　　万国闻应跃，千门望尽倾。瑞含杨柳色，气变管弦声。
<br>
<br>　　百辟寻知度，三阶正有程。鲁儒规蕴藉，周诰美和平。
<br>
<br>　　碧水遗幽抱，朱丝寄远情。风流秦印绶，仪表汉公卿。
<br>
<br>　　忠谠期登用，回邪自震惊。云开长剑倚，路绝一峰横。
<br>
<br>　　九野方无事，沧溟本不争。国将身共计，心与众为城。
<br>
<br>　　早晚中条下，红尘一顾清。南潭容伴鹤，西笑忽迁莺。
<br>
<br>　　折树恩难报，怀仁命甚轻。二年犹困辱，百口望经营。
<br>
<br>　　未在英侯选，空劳短羽征。知音初相国，从此免长鸣。
<br>
<br>　　卷723_66  「岁暮自广江至新兴往复中题峡山寺」李洞
<br>
<br>　　薄暮缘西峡，停桡一访僧。鹭巢行卧柳，猿饮倒垂藤。
<br>
<br>　　水曲岩千叠，云深树百层。山风寒殿磬，溪雨夜船灯。
<br>
<br>　　滩涨危槎没，泉冲怪石崩。中台一襟泪，岁杪别良朋。
<br>
<br>　　卷723_67  「冬日送凉州刺史」李洞
<br>
<br>　　宠饯西门外，双旌出汉陵。未辞金殿日，已梦雪山灯。
<br>
<br>　　地远终峰尽，天寒朔气凝。新年行已到，旧典听难胜。
<br>
<br>　　吏扫盘雕影，人遮散马乘。移军驼驮角，下塞掾河冰。
<br>
<br>　　猎近昆仑兽，吟招碛石僧。重输右藏实，方见左车能。
<br>
<br>　　兵聚边风急，城宽夜月澄。连营烟火岭，望诏几回登。
<br>
<br>　　卷723_68  「过贾浪仙旧地」李洞
<br>
<br>　　鹤外唐来有谪星，长江东注冷沧溟。境搜松雪仙人岛，
<br>
<br>　　吟歇林泉主簿厅。片月已能临榜黑，遥天何益抱坟青。
<br>
<br>　　年年谁不登高第，未胜骑驴入画屏。
<br>
<br>　　卷723_69  「句」李洞
<br>
<br>　　公道此时如不得，昭陵恸哭一生休。（《北梦琐言》云：
<br>
<br>　　洞三榜，裴贽第二榜。策夜，帘前献诗云云。寻卒蜀中。
<br>
<br>　　贽无子，人谓屈洞所致）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
