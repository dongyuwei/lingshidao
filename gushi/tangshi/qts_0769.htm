<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百六十九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百六十九
<br>
<br>　　卷769_1  「观兄弟同夜成婚」郑轨
<br>
<br>　　棠棣开双萼，夭桃照两花。分庭含佩响，隔扇偶妆华。
<br>
<br>　　迎风俱似雪，映绮共如霞。今宵二神女，并在一仙家。
<br>
<br>　　卷769_2  「夏弹琴（一作刘希戬诗，又作刘希夷诗）」刘戬
<br>
<br>　　碧山本岑寂，素琴何清幽。弹为风入松，崖谷飒已秋。
<br>
<br>　　庭鹤舞白雪，泉鱼跃洪流。予欲娱世人，明月难暗投。
<br>
<br>　　感叹未终曲，泪下不可收。呜呼钟子期，零落归荒丘。
<br>
<br>　　死而若有知，魂兮从我游。
<br>
<br>　　卷769_3  「过函谷关」杨齐哲
<br>
<br>　　地险崤函北，途经分陕东。逶迤众山尽，荒凉古塞空。
<br>
<br>　　河光流晓日，树影散朝风。圣德今无外，何处是关中。
<br>
<br>　　卷769_4  「伤死奴」刘夷道
<br>
<br>　　丹籍生涯浅，黄泉归路深。不及江陵树，千秋长作林。
<br>
<br>　　卷769_5  「侍宴赋得起坐弹鸣琴二首（此下俱互见杨师道集）」杨希道
<br>
<br>　　北林鹊夜飞，南轩月初进。调弦发清徵，荡心祛褊吝。
<br>
<br>　　变作离鸿声，还入思归引。长叹未终极，秋风飘素鬓。
<br>
<br>　　丝传园客意，曲奏楚妃情。罕有知音者，空劳流水声。
<br>
<br>　　卷769_6  「咏琴」杨希道
<br>
<br>　　久擅龙门质，孤竦峄阳名。齐娥初发弄，赵女正调声。
<br>
<br>　　嘉客勿遽反，繁弦曲未成。
<br>
<br>　　卷769_7  「咏笙」杨希道
<br>
<br>　　短长插凤翼，洪细摹鸾音。能令楚妃叹，复使荆王吟。
<br>
<br>　　切切孤竹管，来应云和琴。
<br>
<br>　　卷769_8  「咏舞」杨希道
<br>
<br>　　二八如同雪，三春类早花。分行向烛转，一种逐风斜。
<br>
<br>　　卷769_9  「咏妓（此下诗俱互见王绩集）」王
<br>
<br>　　妖姬饰靓妆，窈窕出兰房。日照当轩影，风吹满路香。
<br>
<br>　　早时歌扇薄，今日舞衫长。不应令曲误，持此试周郎。
<br>
<br>　　卷769_10  「益州城西张超亭观妓」王
<br>
<br>　　落日明歌席，行云逐舞人。江前飞暮雨，梁上下轻尘。
<br>
<br>　　冶服看疑画，妆台望似春。高车勿遽返，长袖欲相亲。
<br>
<br>　　卷769_11  「辛司法宅观妓」王
<br>
<br>　　南国佳人至，北堂罗荐开。长裙随凤管，促柱送鸾杯。
<br>
<br>　　云光身后落，雪态掌中回。到愁金谷晚，不怪玉山颓。
<br>
<br>　　卷769_12  「秋池一枝莲」郭恭
<br>
<br>　　秋至皆零落，凌波独吐红。托根方得所，未肯即随风。
<br>
<br>　　卷769_13  「婕妤怨」张@
<br>
<br>　　贱妾裁纨扇，初摇明月姿。君王看舞席，坐起秋风时。
<br>
<br>　　玉树清御路，金陈翳垂丝。昭阳无分理，愁寂任前期。
<br>
<br>　　卷769_14  「长门怨（一作张循之诗）」张修之
<br>
<br>　　长门落景尽，洞房秋月明。玉阶草露积，金屋网尘生。
<br>
<br>　　妾妒今应改，君恩昔未平。寄语临邛客，何时作赋成。
<br>
<br>　　卷769_15  「王昭君」梁献
<br>
<br>　　图画失天真，容华坐误人。君恩不可再，妾命在和亲。
<br>
<br>　　泪点关山月，衣销边塞尘。一闻阳鸟至，思绝汉宫春。
<br>
<br>　　卷769_16  「芳树」符子
<br>
<br>　　芳树宜三月，友掮材辍Ｏ憬恢椴气，阴占绿庭烟。
<br>
<br>　　小叶风吹长，繁花露濯鲜。遂令李儿，折取簪花钿。
<br>
<br>　　卷769_17  「观妓」李何
<br>
<br>　　向晚小乘游，朝来新上头。从来许长袖，未有客难留。
<br>
<br>　　卷769_18  「邯郸侠少年」郑W
<br>
<br>　　夜渡浊河津，衣中剑满身。兵符劫晋鄙，匕首刺秦人。
<br>
<br>　　执事非无胆，高堂念有亲。昨缘秦苦赵，来往大梁频。
<br>
<br>　　卷769_19  「玉阶怨」郑W
<br>
<br>　　昔日同飞燕，今朝似伯劳。情深争掷果，宠罢怨残桃。
<br>
<br>　　别殿春心断，长门夜树高。虽能不自悔，谁见旧衣褒。
<br>
<br>　　卷769_20  「婕妤怨」郑W
<br>
<br>　　南国承欢日，东方候晓时。那能妒褒姒，只爱笑唐儿。
<br>
<br>　　宝叶随云髻，珠丝锻履綦。不知飞燕意，何事苦相疑。
<br>
<br>　　卷769_21  「入塞曲」郑W
<br>
<br>　　留滞边庭久，归思岁月赊。黄云同入塞，白首独还家。
<br>
<br>　　宛马随秦草，胡人问汉花。还伤李都尉，独自没黄沙。
<br>
<br>　　卷769_22  「赏残花」纥干著
<br>
<br>　　零落多依草，芳香散著人。低檐一枝在，犹占满堂春。
<br>
<br>　　卷769_23  「古仙词」纥干著
<br>
<br>　　珠幡绛节晓霞中，汉武清斋待少翁。
<br>
<br>　　不向人间恋春色，桃花自满紫阳宫。
<br>
<br>　　卷769_24  「感春词」纥干著
<br>
<br>　　未得鸣珂谒汉宫，江头寂寞向春风。
<br>
<br>　　悲歌一曲心应醉，万叶千花泪眼中。
<br>
<br>　　卷769_25  「灞上」纥干著
<br>
<br>　　鸣鞭晚日禁城东，渭水晴烟灞岸风。
<br>
<br>　　都傍柳阴回首望，春天楼阁五云中。
<br>
<br>　　卷769_26  「凌云寺」李习
<br>
<br>　　古寺临江间碧波，石梯深入白云窠。
<br>
<br>　　僧禅寂寂无人迹，满地落花春又过。
<br>
<br>　　卷769_27  「凤栖怨」颜舒
<br>
<br>　　佳人名莫愁，珠箔上花钩。清镜鸳鸯匣，新妆翡翠楼。
<br>
<br>　　捣衣明月夜，吹管白云秋。惟恨金吾子，年年向陇头。
<br>
<br>　　卷769_28  「春女怨」朱绛
<br>
<br>　　独坐纱窗刺绣迟，紫荆花下啭黄鹂。
<br>
<br>　　欲知无限伤春意，尽在停针不语时。
<br>
<br>　　卷769_29  「失题」徐璧
<br>
<br>　　双燕今朝至，何时发海滨。窥檐向人语，如道故乡春。
<br>
<br>　　卷769_30  「催妆」徐安期
<br>
<br>　　传闻烛下调红粉，明镜台前别作春。
<br>
<br>　　不须面上浑妆却，留著双眉待画人。
<br>
<br>　　卷769_31  「隔壁闻奏伎（一作陈萧琳诗）」裴延
<br>
<br>　　徒闻管弦切，不见舞腰回。赖有歌梁合，尘飞一半来。
<br>
<br>　　卷769_32  「咏剪花」裴延
<br>
<br>　　花寒未聚蝶，色艳已惊人。悬知陌上柳，应妒手中春。
<br>
<br>　　卷769_33  「叹美人照镜」陈述
<br>
<br>　　插花枝共动，含笑靥俱生。衫分两处色，钏响一边声。
<br>
<br>　　就中还妒影，恐夺可怜名。
<br>
<br>　　卷769_34  「开缄怨」朱琳
<br>
<br>　　夫婿边庭久，幽闺恨几重。玉琴知别日，金镜识愁容。
<br>
<br>　　懒寄云中服，慵开海上封。年年得衣惯，且试莫裁缝。
<br>
<br>　　卷769_35  「杂言」谢陶
<br>
<br>　　天不与人言，祸福能自至。水火虽活人，暂不得即死。
<br>
<br>　　蹈之焚斯须，凭之溺容易。水火与祸福，岂有先言耳。
<br>
<br>　　卷769_36  「书事」何赞
<br>
<br>　　果决生涯向路中，西投知己话从容。云遮剑阁三千里，
<br>
<br>　　水隔瞿塘十二峰。阔步文翁坊里月，闲寻杜老宅边松。
<br>
<br>　　到头须卜林泉隐，自愧无能继卧龙。
<br>
<br>　　卷769_37  「雁塔（开元八年，清河傅岩题此诗于雁塔）」解彦融
<br>
<br>　　峥嵘彻倒景，刻峭俯无地。勇进攀有缘，即M恐迷坠。
<br>
<br>　　然丧五蕴，蠢尔怀万类。实际罔他寻，波罗必可致。
<br>
<br>　　南山缭上苑，o树连岩翠。北斗临帝城，扶宫切太清。
<br>
<br>　　餐和裨日用，味道懿天明。绿野冷风浃，紫微佳气晶。
<br>
<br>　　驯禽演法要，忍草藉经行。本愿从兹适，方知物世轻。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
