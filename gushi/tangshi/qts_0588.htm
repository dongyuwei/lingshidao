<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百八十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百八十八
<br>
<br>　　卷588_1  「送友人往太原」李频
<br>
<br>　　离亭聊把酒，此路彻边头。草白雁来尽，时清人去游。
<br>
<br>　　汾河流晋地，塞雪满并州。别后相思夜，空看北斗愁。
<br>
<br>　　卷588_2  「旅怀」李频
<br>
<br>　　万里共心论，徒言吾道存。奉亲无别业，谒帝有何门。
<br>
<br>　　水宿惊涛浦，山行落叶村。长安长梦去，欹枕即闻猿。
<br>
<br>　　卷588_3  「送裴御史赴湖南」李频
<br>
<br>　　关门鸟道中，飞传复乘骢。暮雪离秦甸，春云入楚宫。
<br>
<br>　　平芜天共阔，积水地多空。使府悬帆去，能消几日风。
<br>
<br>　　卷588_4  「送姚郜先辈赴汝州辟」李频
<br>
<br>　　行李事寒天，东来聘礼全。州当定鼎处，人去偃戈年。
<br>
<br>　　雷雨依嵩岭，桑麻接楚田。遥知清夜作，不是借戎篇。
<br>
<br>　　卷588_5  「初离黔中泊江上」李频
<br>
<br>　　去去把青桂，平生心不违。更蒙莲府辟，兼脱布衣归。
<br>
<br>　　霁岳明残雪，清波漾落晖。无穷幽鸟戏，时向棹前飞。
<br>
<br>　　卷588_6  「黔中酬同院韦判官」李频
<br>
<br>　　平生同所为，相遇偶然迟。各著青袍后，无归白社期。
<br>
<br>　　江流来绝域，府地管诸夷。圣代都无事，从公且赋诗。
<br>
<br>　　卷588_7  「和范秘书襄阳旧游」李频
<br>
<br>　　听话扬帆兴，初从岘首还。高吟入白浪，遥坐看青山。
<br>
<br>　　枯木猿啼爽，寒汀鹤步闲。秋来关去梦，几夜度商颜。
<br>
<br>　　卷588_8  「秋夜山中思归送友人」李频
<br>
<br>　　萧条对秋色，相忆在云泉。木落病身起，潮平归思悬。
<br>
<br>　　凉钟山顶寺，暝火渡头船。此地非吾土，淹留又一年。
<br>
<br>　　卷588_9  「自黔中东归旅次淮上」李频
<br>
<br>　　行旅本同愁，黔吴复阻修。半年方中路，穷节到孤舟。
<br>
<br>　　夕霭垂阴野，晨光动积流。家山一夜梦，便是昔年游。
<br>
<br>　　卷588_10  「江夏春感旧」李频
<br>
<br>　　东风出海门，处处动林园。泽国雪霜少，沙汀花木繁。
<br>
<br>　　暖鱼依水浅，晴雁入空翻。何处阳和力，生萍不驻根。
<br>
<br>　　卷588_11  「眉州别李使君（一作眉山留献张端公）」李频
<br>
<br>　　回首雪峰前，朱门心杳然。离人自呜咽，流水莫潺。
<br>
<br>　　毒草通蛮徼，秋林近漏天。一生从此去，五字有谁怜。
<br>
<br>　　卷588_12  「送许棠及第归宣州」李频
<br>
<br>　　高科终自致，志业信如神。待得逢公道，由来合贵身。
<br>
<br>　　秋归方觉好，旧梦始知真。更想青山宅，谁为后主人。
<br>
<br>　　卷588_13  「黔中罢职将泛江东」李频
<br>
<br>　　黔中初罢职，薄俸亦无残。举目乡关远，携家旅食难。
<br>
<br>　　野梅将雪竞，江月与沙寒。两鬓愁应白，何劳把镜看。
<br>
<br>　　卷588_14  「长安书事寄所知」李频
<br>
<br>　　帝里本无名，端居有道情。睡魂春梦断，书兴晚窗明。
<br>
<br>　　老拟归何处，闲应过此生。江湖终一日，拜别便东行。
<br>
<br>　　卷588_15  「酬姚覃」李频
<br>
<br>　　不见又相招，何曾诉寂寥。醉眠春草长，吟坐夜灯销。
<br>
<br>　　泪堕思山切，身归转路遥。年年送别处，杨柳少垂条。
<br>
<br>　　卷588_16  「春日~州赠裴居言」李频
<br>
<br>　　虽将身佐幕，出入似闲居。草色长相待，山情信不疏。
<br>
<br>　　灯前春睡足，酒后夜寒馀。笔砚时时近，终非署簿书。
<br>
<br>　　卷588_17  「送于生入蜀」李频
<br>
<br>　　家吴闻入蜀，道路颇乖离。一第何多难，都城可少知。
<br>
<br>　　江山非久适，命数未终奇。况又将冤抱，经春杜魄随。
<br>
<br>　　卷588_18  「送许棠归泾县作尉」李频
<br>
<br>　　青桂复青袍，一归荣一高。县人齐下拜，邑宰共分曹。
<br>
<br>　　绕郭看秧插，寻街听茧缫。封侯万里者，燕颔乃徒劳。
<br>
<br>　　卷588_19  「友人话别」李频
<br>
<br>　　论交虽不早，话别且相亲。除却栖禅客，谁非南陌人。
<br>
<br>　　半生都返性，终老拟安贫。愿入白云社，高眠自致身。
<br>
<br>　　卷588_20  「山居」李频
<br>
<br>　　欲出穷吾道，东西自未能。卷书唯对鹤，开画独留僧。
<br>
<br>　　落叶和云扫，秋山共月登。何年石上水，夜夜滴高层。
<br>
<br>　　卷588_21  「寄范郎中」李频
<br>
<br>　　藜杖山中出，吟诗对范家。相知从海峤，寄食向京华。
<br>
<br>　　名宦成何报，清眸未纵赊。临邛梦来往，雨雪满褒斜。
<br>
<br>　　卷588_22  「书怀」李频
<br>
<br>　　宦途从不问，身事觉无差。华发初生女，沧洲未有家。
<br>
<br>　　却闲思洞穴，终老旷桑麻。别访栖禅侣，相期语劫沙。
<br>
<br>　　卷588_23  「越中行」李频
<br>
<br>　　越国临沧海，芳洲复暮晴。湖通诸浦白，日隐乱峰明。
<br>
<br>　　野宿多无定，闲游免有情。天台闻不远，终到石桥行。
<br>
<br>　　卷588_24  「春日南游寄浙东许同年」李频
<br>
<br>　　孤帆处处宿，不问是谁家。南国平芜远，东风细雨斜。
<br>
<br>　　旅怀多寄酒，寒意欲留花。更想前途去，茫茫沧海涯。
<br>
<br>　　卷588_25  「明州江亭夜别段秀才」李频
<br>
<br>　　离亭向水开，时候复蒸梅。霹雳灯烛灭，蒹葭风雨来。
<br>
<br>　　京关虽共语，海峤不同回。莫为莼鲈美，天涯滞尔才。
<br>
<br>　　卷588_26  「临岐留别相知」李频
<br>
<br>　　百岁竟何事，一身长远游。行行将近老，处处不离愁。
<br>
<br>　　世路多相取，权门不自投。难为此时别，欲别愿人留。
<br>
<br>　　卷588_27  「鄂渚湖上即事」李频
<br>
<br>　　杜门聊自适，湖水在窗间。纵得沧洲去，无过白日闲。
<br>
<br>　　多慵空好道，少贱早凋颜。独有东山月，依依自往还。
<br>
<br>　　卷588_28  「辞夏口崔尚书」李频
<br>
<br>　　一饭仍难受，依仁况一年。终期身可报，不拟骨空镌。
<br>
<br>　　城晚风高角，江春浪起船。同来栖止地，独去塞鸿前。
<br>
<br>　　卷588_29  「秦原早望」李频
<br>
<br>　　一忝乡书荐，长安未得回。年光逐渭水，春色上秦台。
<br>
<br>　　燕掠平芜去，人冲细雨来。东风生故里，又过几花开。
<br>
<br>　　卷588_30  「送友人之扬州（一作游淮南）」李频
<br>
<br>　　一别长安后，晨征便信鸡。河声入峡急，地势出关低。
<br>
<br>　　绿树丛垓下，青芜阔楚西。路长知不恶，随处得诗题。
<br>
<br>　　卷588_31  「过四皓庙」李频
<br>
<br>　　东西南北人，高迹自相亲。天下已归汉，山中犹避秦。
<br>
<br>　　龙楼曾作客，鹤氅不为臣。独有千年后，青青庙木春。
<br>
<br>　　卷588_32  「陕下怀归」李频
<br>
<br>　　故园何处在，零落五湖东。日暮无来客，天寒有去鸿。
<br>
<br>　　大河冰彻塞，高岳雪连空。独夜悬归思，迢迢永漏中。
<br>
<br>　　卷588_33  「送徐处士归江南」李频
<br>
<br>　　行行野雪薄，寒气日通春。故国又芳草，沧江终白身。
<br>
<br>　　游归花落满，睡起鸟啼新。莫惜闲书札，西来问旅人。
<br>
<br>　　卷588_34  「~州留别王从事」李频
<br>
<br>　　相识未十日，相知如十年。从来易离别，此去忽留连。
<br>
<br>　　路险行冲雨，山高度隔天。难终清夜坐，更听说安边。
<br>
<br>　　卷588_35  「长安夜怀」李频
<br>
<br>　　匹马西游日，从吴又转荆。风雷几夜坐，山水半年行。
<br>
<br>　　梦永秋灯灭，吟馀晓露明。良时不我与，白发向秦生。
<br>
<br>　　卷588_36  「冬夜山中寻友」李频
<br>
<br>　　何人山雪夜，相访不相思。若得长闲日，应无暂到时。
<br>
<br>　　叶寒凋欲尽，泉冻落还迟。即此天明去，重来未有期。
<br>
<br>　　卷588_37  「送刘山人归洞庭」李频
<br>
<br>　　君逐云山去，人间又绝踪。半湖乘早月，中路入疏钟。
<br>
<br>　　秋尽草虫急，夜深山雨重。平生心未已，岂得更相从。
<br>
<br>　　卷588_38  「古意」李频
<br>
<br>　　白马游何处，青楼日正长。凤箫抛旧曲，鸾镜懒新妆。
<br>
<br>　　玄鸟深巢静，飞花入户香。虽非窦滔妇，锦字已成章。
<br>
<br>　　卷588_39  「避暑」李频
<br>
<br>　　当暑忆归林，陶家借柳阴。蝉从初伏噪，客向晚凉吟。
<br>
<br>　　白日欺玄鬓，沧江负素心。神仙倘有术，引我出幽岑。
<br>
<br>　　卷588_40  「送吴秘书归杭州」李频
<br>
<br>　　为客得从容，官清料复重。海崖归有业，天目近何峰。
<br>
<br>　　是处通春棹，无村不夜舂。马卿夸贵达，还说返临邛。
<br>
<br>　　卷588_41  「中秋对月」李频
<br>
<br>　　秋分一夜停，阴魄最晶荧。好是生沧海，徐看历杳冥。
<br>
<br>　　层空疑洗色，万怪想潜形。他夕无相类，晨鸡不可听。
<br>
<br>　　卷588_42  「八月上峡（一作八月峡口作）」李频
<br>
<br>　　万里巴江水，秋来满峡流。乱山无陆路，行客在孤舟。
<br>
<br>　　汹汹滩声急，冥冥树色愁。免为三不吊，已白一生头。
<br>
<br>　　卷588_43  「送狄明府赴九江」李频
<br>
<br>　　字人修祖德，清白定闻传。匹马从秦去，孤帆入楚悬。
<br>
<br>　　关中寒食雨，湖上暑衣天。四考兼重请，相知住几年。
<br>
<br>　　卷588_44  「陕下投姚谏议」李频
<br>
<br>　　旧业在东鄙，西游从楚荆。风雷几夜坐，山水半年行。
<br>
<br>　　梦永秋灯灭，吟孤晓露明。前心若不遂，有耻却归耕。
<br>
<br>　　卷588_45  「关东逢薛能」李频
<br>
<br>　　何处不相思，相逢还有时。交心如到老，会面未为迟。
<br>
<br>　　苦学缘明代，劳生欲白髭。唯君一度别，便似见无期。
<br>
<br>　　卷588_46  「富春赠孙璐」李频
<br>
<br>　　天柱与天目，曾栖绝顶房。青云求禄晚，白日坐家长。
<br>
<br>　　井气通潮信，窗风引海凉。平生诗称在，老达亦何妨。
<br>
<br>　　卷588_47  「送友人游蜀」李频
<br>
<br>　　东堂虽不捷，西去复何愁。蜀马知归路，巴山似旧游。
<br>
<br>　　星临剑阁动，花落锦江流。鼓吹青林下，时闻祭武侯。
<br>
<br>　　卷588_48  「夏日T郊居寄姚少府」李频
<br>
<br>　　古木有清阴，寒泉有下深。蝉从初伏噪，客向晚凉吟。
<br>
<br>　　白日欺玄鬓，沧江负素心。甚思中夜话，何路许相寻。
<br>
<br>　　卷588_49  「送胡休处士归湘江」李频
<br>
<br>　　见说湘江切，长愁有去时。江湖秋涉远，雷雨夜眠迟。
<br>
<br>　　旧业多归兴，空山尽老期。天寒一瓢酒，落日醉留谁。
<br>
<br>　　卷588_50  「峡州送清彻上人归浙西（一作送清江上人归东林）」李频
<br>
<br>　　风涛几千里，归路半乘舟。此地难相遇，何人更共游。
<br>
<br>　　坐经嵩顶夏，行值洛阳秋。到寺安禅夕，江云满石楼。
<br>
<br>　　卷588_51  「送僧入天台」李频
<br>
<br>　　一锡随缘赴，天台又去登。长亭旧别路，落日独行僧。
<br>
<br>　　夜烧山何处，秋帆浪几层。他时授巾拂，莫为老无能。
<br>
<br>　　卷588_52  「回山后寄范先辈」李频
<br>
<br>　　高楼会月夜，北雁向南分。留住经春雪，辞来见夏云。
<br>
<br>　　遥空江不极，绝顶日难曛。一与山僧坐，无因得议文。
<br>
<br>　　卷588_53  「长安送友人东归」李频
<br>
<br>　　白社思归处，青门见去人。乡遥茂苑树，路入广陵尘。
<br>
<br>　　海日潮浮晓，湖山雪露春。犹期来帝里，未是得闲人。
<br>
<br>　　卷588_54  「深秋过源宗上人房（房一作方丈）」李频
<br>
<br>　　到日值摇落，相留山舍空。微寒生夜半，积雨向秋终。
<br>
<br>　　度讲多来雁，经禅少候虫。方从听话后，不省在愁中。
<br>
<br>　　卷588_55  「秋日登山阁」李频
<br>
<br>　　苍苍山阁晚，杳杳隙尘秋。偶上多时立，翻成尽日愁。
<br>
<br>　　草平连邑动，河满逐江流。下视穷边路，行人在陇头。
<br>
<br>　　卷588_56  「秋宿慈恩寺遂上人院（一作送宋震先辈赴青州）」李频
<br>
<br>　　满阁终南色，清宵独倚栏。风高斜汉动，叶下曲江寒。
<br>
<br>　　帝里求名老，空门见性难。吾师无一事，不似在长安。
<br>
<br>　　卷588_57  「题栖霞寺庆上人院」李频
<br>
<br>　　居与鸟巢邻，日将巢鸟亲。多生从此性，久集得无身。
<br>
<br>　　树老风终夜，山寒雪见春。不知诸祖后，传印是何人。
<br>
<br>　　卷588_58  「送友人入蜀」李频
<br>
<br>　　天际蜀门开，西看举别杯。何人不异礼，上客自怀才。
<br>
<br>　　夜涧青林发，秋江渌水来。临邛行乐处，莫到白头回。
<br>
<br>　　卷588_59  「赠同官苏明府」李频
<br>
<br>　　山中畿内邑，别觉大夫清。簿领分王事，官资寄野情。
<br>
<br>　　闲斋无狱讼，隐几向泉声。从此朝天路，门前是去程。
<br>
<br>　　卷588_60  「送厉图南往荆州觐伯」李频
<br>
<br>　　云水入荆湘，古来鱼鸟乡。故关重隔远，春日独行长。
<br>
<br>　　山溜含清韵，江雷吐夜光。郡中词客会，游子更升堂。
<br>
<br>　　卷588_61  「山中夜坐」李频
<br>
<br>　　归家来几夜，倏忽觉秋残。月满方塘白，风依老树寒。
<br>
<br>　　戏鱼重跃定，惊鸟却栖难。为有门前路，吾生不得安。
<br>
<br>　　卷588_62  「送台州唐兴陈明府」李频
<br>
<br>　　见说海西隅，山川与俗殊。宦游如不到，仙分即应无。
<br>
<br>　　瀑布当公署，天台是县图。遥知为吏去，有术字墓隆
<br>
<br>　　卷588_63  「夏日过友人檀溪别业」李频
<br>
<br>　　暑天宜野宅，林籁爽泠泠。沙月邀开户，岩风助扫庭。
<br>
<br>　　鹭栖依绿筱，鱼跃出清萍。客抱方如醉，因来得暂醒。
<br>
<br>　　卷588_64  「自江上入关」李频
<br>
<br>　　尽室寄沧洲，孤帆独溯流。天涯心似梦，江上雨兼秋。
<br>
<br>　　文字为人弃，田园被债收。此名如不得，何处拟将休。
<br>
<br>　　卷588_65  「冬夜和范秘书宿秘省中作」李频
<br>
<br>　　每日得闲吟，清曹阙下深。因知遥夜坐，别有远山心。
<br>
<br>　　芸细书中气，松疏雪后阴。归时高兴足，还复插朝簪。
<br>
<br>　　卷588_66  「送友人游太原」李频
<br>
<br>　　孤帆几日悬，楚客思飘然。水宿南湖夜，山离旧国年。
<br>
<br>　　秋风高送雁，寒雨入停蝉。此去勤书札，时常中路传。
<br>
<br>　　卷588_67  「江上居寄山中客」李频
<br>
<br>　　山后与山前，相思隔叫猿。残云收树末，返照落江源。
<br>
<br>　　苦雨秋涛涨，狂风野火翻。朝来卖药客，遇我达无言。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
