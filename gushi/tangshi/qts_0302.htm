<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百零二</title>
<meta name="GENERATOR" content="Microsoft FrontPage 4.0">

</head>
<body>
<script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷三百零二
<br>
<br>　　卷302_1  「宫词一百首」王建 
<br> 
<br>　　蓬莱正殿压金鳌，红日初生碧海涛。
<br>
<br>　　闲著五门遥北望，柘黄新帕御床高。
<br>
<br>　　殿前传点各依班，召对西来八诏蛮。
<br>
<br>　　上得青花龙尾道，侧身偷觑正南山。
<br>
<br>　　龙烟日暖紫樱宣政门当玉殿风。
<br>
<br>　　五刻阁前卿相出，下帘声在半天中。
<br>
<br>　　白玉窗前起草臣，樱桃初赤赐尝新。
<br>
<br>　　殿头传语金阶远，只进词来谢圣人。
<br>
<br>　　内人对御叠花笺，绣坐移来玉案边。
<br>
<br>　　红蜡烛前呈草本，平明舁出阁门宣。
<br>
<br>　　千牛仗下放朝初，玉案傍边立起居。
<br>
<br>　　每日进来金凤纸，殿头无事不多书。
<br>
<br>　　延英引对碧衣郎，江砚宣毫各别床。
<br>
<br>　　天子下帘亲考试，宫人手里过茶汤。
<br>
<br>　　未明开著九重关，金画黄龙五色幡。
<br>
<br>　　直到银台排仗合，圣人三殿对西番。
<br>
<br>　　少年天子重边功，亲到凌烟画阁中。
<br>
<br>　　教觅勋臣写图本，长将殿里作屏风。
<br>
<br>　　丹凤楼门把火开，五云金辂下天来。
<br>
<br>　　阶前走马人宣尉，天子南郊一宿回。
<br>
<br>　　楼前立仗看宣赦，万岁声长拜舞齐。
<br>
<br>　　日照彩盘高百尺，飞仙争上取金鸡。
<br>
<br>　　集贤殿里图书满，点勘头边御印同。
<br>
<br>　　真迹进来依数字，别收锁在玉函中。
<br>
<br>　　秘殿清斋刻漏长，紫微宫女夜焚香。
<br>
<br>　　拜陵日近公卿发，卤簿分头入太常。
<br>
<br>　　新调白马怕鞭声，供奉骑来绕殿行。
<br>
<br>　　为报诸王侵早入，隔门催进打球名。
<br>
<br>　　对御难争第一筹，殿前不打背身球。
<br>
<br>　　内人唱好龟兹急，天子鞘回过玉楼。
<br>
<br>　　新衫一样殿头黄，银带排方獭尾长。
<br>
<br>　　总把玉鞭骑御马，绿鬃红额麝香香。
<br>
<br>　　罗衫叶叶绣重重，金凤银鹅各一丛。
<br>
<br>　　每遍舞时分两向，太平万岁字当中。
<br>
<br>　　鱼藻宫中锁翠娥，先皇行处不曾过。
<br>
<br>　　如今池底休铺锦，菱角鸡头积渐多。
<br>
<br>　　殿前明日中和节，连夜琼林散舞衣。
<br>
<br>　　传报所司分蜡烛，监开金锁放人归。
<br>
<br>　　五更三点索金车，尽放宫人出看花。
<br>
<br>　　仗下一时催立马，殿头先报内园家。
<br>
<br>　　城东北面望云楼，半下珠帘半上钩。
<br>
<br>　　骑马行人长远过，恐防天子在楼头。
<br>
<br>　　射生宫女宿红妆，把得新弓各自张。
<br>
<br>　　临上马时齐赐酒，男儿跪拜谢君王。
<br>
<br>　　新秋白兔大于拳，红耳霜毛趁草眠。
<br>
<br>　　天子不教人射杀，玉鞭遮到马蹄前。
<br>
<br>　　内鹰笼脱解红绦，斗胜争飞出手高。
<br>
<br>　　直上碧云还却下，一双金爪掬花毛。
<br>
<br>　　竞渡船头掉采旗，两边溅水湿罗衣。
<br>
<br>　　池东争向池西岸，先到先书上字归。
<br>
<br>　　灯前飞入玉阶虫，未卧常闻半夜钟。
<br>
<br>　　看著中元斋日到，自盘金线绣真容。
<br>
<br>　　红灯睡里唤春云，云上三更直宿分。
<br>
<br>　　金砌雨来行步滑，两人抬起隐花裙。
<br>
<br>　　一时起立吹箫管，得宠人来满殿迎。
<br>
<br>　　整顿衣裳皆著却，舞头当拍第三声。
<br>
<br>　　琵琶先抹六么头，小管丁宁侧调愁。
<br>
<br>　　半夜美人双唱起，一声声出凤凰楼。
<br>
<br>　　春池日暖少风波，花里牵船水上歌。
<br>
<br>　　遥索剑南新样锦，东宫先钓得鱼多。
<br>
<br>　　十三初学擘箜篌，弟子名中被点留。
<br>
<br>　　昨日教坊新进入，并房宫女与梳头。
<br>
<br>　　红蛮杆拨贴胸前，移坐当头近御筵。
<br>
<br>　　用力独弹金殿响，凤凰飞下四条弦。
<br>
<br>　　春风吹雨洒旗竿，得出深宫不怕寒。
<br>
<br>　　夸道自家能走马，团中横过觅人看。
<br>
<br>　　粟金腰带象牙锥，散插红翎玉突枝。
<br>
<br>　　旋猎一边还引马，归来鸡兔绕鞍垂。
<br>
<br>　　云花骢各试行，一般毛色一般缨。
<br>
<br>　　殿前来往重骑过，欲得君王别赐名。
<br>
<br>　　每夜停灯熨御衣，银熏笼底火霏霏。
<br>
<br>　　遥听帐里君王觉，上直钟声始得归。
<br>
<br>　　因吃樱桃病放归，三年著破旧罗衣。
<br>
<br>　　内中人识从来去，结得金花上贵妃。
<br>
<br>　　欲迎天子看花去，下得金阶却悔行。
<br>
<br>　　恐见失恩人旧院，回来忆著五弦声。
<br>
<br>　　往来旧院不堪修，近敕宣徽别起楼。
<br>
<br>　　闻有美人新进入，六宫未见一时愁。
<br>
<br>　　自夸歌舞胜诸人，恨未承恩出内频。
<br>
<br>　　连夜宫中修别院，地衣帘额一时新。
<br>
<br>　　闷来无处可思量，旋下金阶旋忆床。
<br>
<br>　　收得山丹红蕊粉，镜前洗却麝香黄。
<br>
<br>　　蜂须蝉翅薄松松，浮动搔头似有风。
<br>
<br>　　一度出时抛一遍，金条零落满函中。
<br>
<br>　　合暗报来门锁了，夜深应别唤笙歌。
<br>
<br>　　房房下著珠帘睡，月过金阶白露多。
<br>
<br>　　御厨不食索时新，每见花开即苦春。
<br>
<br>　　白日卧多娇似病，隔帘教唤女医人。
<br>
<br>　　丛丛洗手绕金盆，旋拭红巾入殿门。
<br>
<br>　　众里遥抛新摘子，在前收得便承恩。
<br>
<br>　　御池水色春来好，处处分流白玉渠。
<br>
<br>　　密奏君王知入月，唤人相伴洗裙裾。
<br>
<br>　　移来女乐部头边，新赐花檀木五弦。
<br>
<br>　　缏得红罗手帕子，中心细画一双蝉。
<br>
<br>　　新晴草色绿温暾，山雪初消渐出浑。
<br>
<br>　　今日踏青归校晚，传声留著望春门。
<br>
<br>　　两楼相换珠帘额，中尉明朝设内家。
<br>
<br>　　一样金盘五千面，红酥点出牡丹花。
<br>
<br>　　尽送春来出内家，记巡传把一枝花。
<br>
<br>　　散时各自烧红烛，相逐行归不上车。
<br>
<br>　　家常爱著旧衣裳，空插红梳不作妆。
<br>
<br>　　忽地下阶裙带解，非时应得见君王。
<br>
<br>　　别敕教歌不出房，一声一遍奏君王。
<br>
<br>　　再三博士留残拍，索向宣徽作彻章。
<br>
<br>　　行中第一争先舞，博士傍边亦被欺。
<br>
<br>　　忽觉管弦偷破拍，急翻罗袖不教知。
<br>
<br>　　私缝黄帔舍钗梳，欲得金仙观里居。
<br>
<br>　　近被君王知识字，收来案上检文书。
<br>
<br>　　月冷江清近猎时，玉阶金瓦雪澌澌。
<br>
<br>　　浴堂门外抄名入，公主家人谢面脂。
<br>
<br>　　未承恩泽一家愁，乍到宫中忆外头。
<br>
<br>　　求守管弦声款逐，侧商调里唱伊州。
<br>
<br>　　东风泼火雨新休，舁尽春泥扫雪沟。
<br>
<br>　　走马犊车当御路，汉阳宫主进鸡球。
<br>
<br>　　风帘水阁压芙蓉，四面钩栏在水中。
<br>
<br>　　避热不归金殿宿，秋河织女夜妆红。
<br>
<br>　　圣人生日明朝是，私地教人属内监。
<br>
<br>　　自写金花红榜子，前头先进凤凰衫。
<br>
<br>　　避暑昭阳不掷卢，井边含水喷鸦雏。
<br>
<br>　　内中数日无呼唤，拓得滕王蛱蝶图。
<br>
<br>　　内宴初秋入二更，殿前灯火一天明。
<br>
<br>　　中宫传旨音声散，诸院门开触处行。
<br>
<br>　　玉蝉金雀三层插，翠髻高丛绿鬓虚。
<br>
<br>　　舞处春风吹落地，归来别赐一头梳。
<br>
<br>　　树叶初成鸟护窠，石榴花里笑声多。
<br>
<br>　　众中遗却金钗子，拾得从他要赎么。
<br>
<br>　　小殿初成粉未乾，贵妃姊妹自来看。
<br>
<br>　　为逢好日先移入，续向街西索牡丹。
<br>
<br>　　内人相续报花开，准拟君王便看来。
<br>
<br>　　逢着五弦琴绣袋，宜春院里按歌回。
<br>
<br>　　巡吹慢遍不相和，暗数看谁曲校多。
<br>
<br>　　明日梨花园里见，先须逐得内家歌。
<br>
<br>　　黄金合里盛红雪，重结香罗四出花。
<br>
<br>　　一一傍边书敕字，中官送与大臣家。
<br>
<br>　　未明东上阁门开，排仗声从后殿来。
<br>
<br>　　阿监两边相对立，遥闻索马一时回。
<br>
<br>　　宫人早起笑相呼，不识阶前扫地夫。
<br>
<br>　　乞与金钱争借问，外头还似此间无。
<br>
<br>　　小随阿姊学吹笙，见好君王赐与名。
<br>
<br>　　夜拂玉床朝把镜，黄金殿外不教行。
<br>
<br>　　日高殿里有香烟，万岁声长动九天。
<br>
<br>　　妃子院中初降诞，内人争乞洗儿钱。
<br>
<br>　　宫花不共外花同，正月长生一半红。
<br>
<br>　　供御樱桃看守别，直无鸦鹊到园中。
<br>
<br>　　殿前铺设两边楼，寒食宫人步打球。
<br>
<br>　　一半走来争跪拜，上棚先谢得头筹。
<br>
<br>　　太仪前日暖房来，嘱向朝阳乞药栽。
<br>
<br>　　敕赐一窠红踯躅，谢恩未了奏花开。
<br>
<br>　　御前新赐紫罗襦，步步金阶上软舆。
<br>
<br>　　宫局总来为喜乐，院中新拜内尚书。
<br>
<br>　　鹦鹉谁教转舌关，内人手里养来奸。
<br>
<br>　　语多更觉承恩泽，数对君王忆陇山。
<br>
<br>　　分朋闲坐赌樱桃，收却投壶玉腕劳。
<br>
<br>　　各把沈香双陆子，局中斗累阿谁高。
<br>
<br>　　禁寺红楼内里通，笙歌引驾夹城东。
<br>
<br>　　裹头宫监堂前立，手把牙鞘竹弹弓。
<br>
<br>　　春风院院落花堆，金锁生衣掣不开。
<br>
<br>　　更筑歌台起妆殿，明朝先进画图来。
<br>
<br>　　舞来汗湿罗衣彻，楼上人扶下玉梯。
<br>
<br>　　归到院中重洗面，金花盆里泼银泥。
<br>
<br>　　宿妆残粉未明天，总立昭阳花树边。
<br>
<br>　　寒食内人长白打，库中先散与金钱。
<br>
<br>　　众中偏得君王笑，偷把金箱笔砚开。
<br>
<br>　　书破红蛮隔子上，旋推当直美人来。
<br>
<br>　　教遍宫娥唱遍词，暗中头白没人知。
<br>
<br>　　楼中日日歌声好，不问从初学阿谁。
<br>
<br>　　青楼小妇砑裙长，总被抄名入教坊。
<br>
<br>　　春设殿前多队舞，朋头各自请衣裳。
<br>
<br>　　水中芹叶土中花，拾得还将避众家。
<br>
<br>　　总待别人般数尽，袖中拈出郁金芽。
<br>
<br>　　玉箫改调筝移柱，催换红罗绣舞筵。
<br>
<br>　　未戴柘枝花帽子，两行宫监在帘前。
<br>
<br>　　窗窗户户院相当，总有珠帘玳瑁床。
<br>
<br>　　虽道君王不来宿，帐中长是炷牙香。
<br>
<br>　　雨入珠帘满殿凉，避风新出玉盆汤。
<br>
<br>　　内人恐要秋衣着，不住熏笼换好香。
<br>
<br>　　金吾除夜进傩名，画F朱衣四队行。
<br>
<br>　　院院烧灯如白日，沈香火底坐吹笙。
<br>
<br>　　树头树底觅残红，一片西飞一片东。
<br>
<br>　　自是桃花贪结子，错教人恨五更风。
<br>
<br>　　金殿当头紫阁重，仙人掌上玉芙蓉。
<br>
<br>　　太平天子朝迎日，五色云车驾六龙。
<br>
<br>　　鸳鸯瓦上瞥然声，昼寝宫娥梦里惊。
<br>
<br>　　元是我王金弹子，海棠花下打流莺。
<br>
<br>　　忽地金舆向月陂，内人接著便相随。
<br>
<br>　　却回龙武军前过，当处教开卧鸭池。
<br>
<br>　　画作天河刻作牛，玉梭金镊采桥头。
<br>
<br>　　每年宫里穿针夜，敕赐诸亲乞巧楼。
<br>
<br>　　春来睡困不梳头，懒逐君王苑北游。
<br>
<br>　　暂向玉花阶上坐，簸钱赢得两三筹。
<br>
<br>　　步行送入长门里，不许来辞旧院花。
<br>
<br>　　只恐他时身到此，乞恩求赦放还家。
<br>
<br>　　缣罗不著索轻容，对面教人染退红。
<br>
<br>　　衫子成来一遍出，明朝半片在园中。
<br>
<br>　　弹棋玉指两参差，背局临虚斗著危。
<br>
<br>　　先打角头红子落，上三金字半边垂。
<br>
<br>　　后宫宫女无多少，尽向园中笑一团。
<br>
<br>　　舞蝶落花相觅著，春风共语亦应难。
<br>
<br>　　宛转黄金白柄长，青荷叶子画鸳鸯。
<br>
<br>　　把来不是呈新样，欲进微风到御床。
<br>
<br>　　供御香方加减频，水沈山麝每回新。
<br>
<br>　　内中不许相传出，已被医家写与人。
<br>
<br>　　药童食后送云浆，高殿无风扇少凉。
<br>
<br>　　每到日中重掠鬓，衩衣骑马绕宫廊。
<br>
<br>　　卷302_2  「句」王建 
<br> 
<br>　　单于不向南牧马，席萁遍满天山下。（《咏席萁帘》）
<br>
<br>　　却公不易胜，莫著外家欺。（见《事文类聚》）
<br>
<br>　　锦江诗弟子，时寄五花笺。（以下见《海录碎事》）
<br>
<br>　　花烧落第眼，雨破到家程。
<br>
<br>　　一朝金凤庭前下，当是虚皇诏沈曦。
<br>
<br>　　宣城四面水茫茫，草盖江城竹夹墙。
<br>
<br> 
<br>
<br>
</div>
<div style="DISPLAY: none"><script src=http://www.lingshidao.com/count/count.php></script></div></body>
</html>
