<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百四十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百四十二
<br>
<br>　　卷142_1  「驾出长安（一作宋之问诗）」王昌龄
<br>
<br>　　圣德超千古，皇风扇九围。天回万象出，驾动六龙飞。
<br>
<br>　　淑气来黄道，祥云覆紫微。太平多扈从，文物有光辉。
<br>
<br>　　卷142_2  「驾幸河东」王昌龄
<br>
<br>　　晋水千庐合，汾桥万国从。开唐天业盛，入沛圣恩浓。
<br>
<br>　　下辇回三象，题碑任六龙。睿明悬日月，千岁此时逢。
<br>
<br>　　卷142_3  「胡笳曲」王昌龄
<br>
<br>　　城南虏已合，一夜几重围。自有金笳引，能沾出塞衣。
<br>
<br>　　听临关月苦，清入海风微。三奏高楼晓，胡人掩涕归。
<br>
<br>　　卷142_4  「潞府客亭寄崔凤童」王昌龄
<br>
<br>　　萧条郡城闭，旅馆空寒烟。秋月对愁客，山钟摇暮天。
<br>
<br>　　新知偶相访，斗酒情依然。一宿阻长会，清风徒满川。
<br>
<br>　　卷142_5  「和振上人秋夜怀士会」王昌龄
<br>
<br>　　白露伤草木，山风吹夜寒。遥林梦亲友，高兴发云端。
<br>
<br>　　郭外秋声急，城边月色残。瑶琴多远思，更为客中弹。
<br>
<br>　　卷142_6  「送李擢游江东」王昌龄
<br>
<br>　　清洛日夜涨，微风引孤舟。离肠便千里，远梦生江楼。
<br>
<br>　　楚国橙橘暗，吴门烟雨愁。东南具今古，归望山云秋。
<br>
<br>　　卷142_7  「沙苑南渡头」王昌龄
<br>
<br>　　秋雾连云白，归心浦溆悬。津人空守缆，村馆复临川。
<br>
<br>　　篷隔苍茫雨，波连演漾田。孤舟未得济，入梦在何年。
<br>
<br>　　卷142_8  「客广陵」王昌龄
<br>
<br>　　楼头广陵近，九月在南徐。秋色明海县，寒烟生里闾。
<br>
<br>　　夜帆归楚客，昨日度江书。为问易名叟，垂纶不见鱼。
<br>
<br>　　卷142_9  「静法师东斋」王昌龄
<br>
<br>　　筑室在人境，遂得真隐情。春尽草木变，雨来池馆清。
<br>
<br>　　琴书全雅道，视听已无生。闭户脱三界，白云自虚盈。
<br>
<br>　　卷142_10  「素上人影塔」王昌龄
<br>
<br>　　物化同枯木，希夷明月珠。本来生灭尽，何者是虚无。
<br>
<br>　　一坐看如故，千龄独向隅。至人非别有，方外不应殊。
<br>
<br>　　卷142_11  「遇薛明府谒聪上人」王昌龄
<br>
<br>　　欣逢柏梁故，共谒聪公禅。石室无人到，绳床见虎眠。
<br>
<br>　　阴崖常抱雪，枯涧为生泉。出处虽云异，同欢在法筵。
<br>
<br>　　卷142_12  「谒焦炼师」王昌龄
<br>
<br>　　中峰青苔壁，一点云生时。岂意石堂里，得逢焦炼师。
<br>
<br>　　炉香净琴案，松影闲瑶墀。拜受长年药，翩翻西海期。
<br>
<br>　　卷142_13  「宿京江口期刘Y虚不至」王昌龄
<br>
<br>　　霜天起长望，残月生海门。风静夜潮满，城高寒气昏。
<br>
<br>　　故人何寂寞，久已乖清言。明发不能寐，徒盈江上尊。
<br>
<br>　　卷142_14  「寒食即事」王昌龄
<br>
<br>　　晋阳寒食地，风俗旧来传。雨灭龙蛇火，春生鸿雁天。
<br>
<br>　　泣多流水涨，歌发舞云旋。西见之推庙，空为人所怜。
<br>
<br>　　卷142_15  「九日登高」王昌龄
<br>
<br>　　青山远近带皇州，霁景重阳上北楼。雨歇亭皋仙菊润，
<br>
<br>　　霜飞天苑御梨秋。茱萸插鬓花宜寿，翡翠横钗舞作愁。
<br>
<br>　　谩说陶潜篱下醉，何曾得见此风流。
<br>
<br>　　卷142_16  「万岁楼」王昌龄
<br>
<br>　　江上巍巍万岁楼，不知经历几千秋。年年喜见山长在，
<br>
<br>　　日日悲看水独流。猿何曾离暮岭，鸬鹚空自泛寒洲。
<br>
<br>　　谁堪登望云烟里，向晚茫茫发旅愁。
<br>
<br>　　卷142_17  「夏月花萼楼T宴应制」王昌龄
<br>
<br>　　土德三元正，尧心万国同。汾阴备冬礼，长乐应和风。
<br>
<br>　　赐庆垂天泽，流欢旧渚宫。楼台生海上，箫鼓出天中。
<br>
<br>　　雾晓筵初接，宵长曲未终。雨随青幕合，月照舞罗空。
<br>
<br>　　玉陛分朝列，文章发圣聪。愚臣忝书赋，歌咏颂丝桐。
<br>
<br>　　卷142_18  「送欧阳会稽之任」王昌龄
<br>
<br>　　怀禄贵心赏，东流山水长。官移会稽郡，地迩上虞乡。
<br>
<br>　　缓带屏纷杂，渔舟临讼堂。逶迤回溪趣，猿啸飞鸟行。
<br>
<br>　　万室霁朝雨，千峰迎夕阳。辉辉远洲映，暧暧澄湖光。
<br>
<br>　　白发有高士，青春期上皇。应须枉车歇，为我访荷裳。
<br>
<br>　　卷142_19  「同王维集青龙寺昙壁上人兄院五韵」王昌龄
<br>
<br>　　本来清净所，竹树引幽阴。檐外含山翠，人间出世心。
<br>
<br>　　圆通无有象，圣境不能侵。真是吾兄法，何妨友弟深。
<br>
<br>　　天香自然会，灵异识钟音。
<br>
<br>　　卷142_20  「东溪玩月（一作王维诗）」王昌龄
<br>
<br>　　月从断山口，遥吐柴门端。万木分空霁，流阴中夜攒。
<br>
<br>　　光连虚象白，气与风露寒。谷静秋泉响，岩深青霭残。
<br>
<br>　　澄清入幽梦，破影抱空峦。恍惚琴窗里，松溪晓思难。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
