<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百七十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百七十四
<br>
<br>　　卷274_1  「酬崔法曹遗剑」戴叔伦
<br>
<br>　　临风脱佩剑，相劝静胡尘。自料无筋力，何由答故人。
<br>
<br>　　卷274_2  「敬报孙常州二首」戴叔伦
<br>
<br>　　衰病苦奔走，未尝追旧游。何言问憔悴，此日驻方舟。
<br>
<br>　　远道曳故屐，馀春会高斋。因言别离久，得尽平生怀。
<br>
<br>　　卷274_3  「将赴东阳留上包谏议」戴叔伦
<br>
<br>　　敝邑连山远，仙舟数刻同。多惭屡回首，前路在泥中。
<br>
<br>　　卷274_4  「答崔法曹」戴叔伦
<br>
<br>　　后会知不远，今欢亦愿留。江天梅雨散，况在月中楼。
<br>
<br>　　卷274_5  「问严居士易」戴叔伦
<br>
<br>　　自公来问易，不复待加年。更有垂帘会，遥知续草玄。
<br>
<br>　　卷274_6  「新年第二夜答处上人宿玉芝观见寄」戴叔伦
<br>
<br>　　阳春已三日，会友闻昨夜。可爱剡溪僧，独寻陶景舍。
<br>
<br>　　卷274_7  「赴抚州对酬崔法曹夜雨滴空阶五首」戴叔伦
<br>
<br>　　雨落湿孤客，心惊比栖鸟。空阶夜滴繁，相乱应到晓。
<br>
<br>　　高会枣树宅，清言莲社僧。两乡同夜雨，旅馆又无灯。
<br>
<br>　　谤议不自辨，亲朋那得知。雨中驱马去，非是独伤离。
<br>
<br>　　离室雨初晦，客程云陡暗。方为对吏人，敢望邮童探。
<br>
<br>　　纵酒常掷盏，狂歌时入室。离群怨雨声，幽抑方成疾。
<br>
<br>　　卷274_8  「又酬晓灯离暗室五首」戴叔伦
<br>
<br>　　知疑奸叟谤，闲与情人话。犹是别时灯，不眠同此夜。
<br>
<br>　　寒灯扬晓焰，重屋惊春雨。应想远行人，路逢泥泞阻。
<br>
<br>　　灯光照虚屋，雨影悬空壁。一向檐下声，远来愁处滴。
<br>
<br>　　楚僧话寂灭，俗虑比虚空。赖有残灯喻，相传昏暗中。
<br>
<br>　　雨声乱灯影，明灭在空阶。并枉五言赠，知同万里怀。
<br>
<br>　　卷274_9  「同赋龙沙墅」戴叔伦
<br>
<br>　　回转沙岸近，欹斜林岭重。因君访遗迹，此日见真龙。
<br>
<br>　　卷274_10  「昭君词」戴叔伦
<br>
<br>　　汉宫若远近，路在寒沙上。到死不得归，何人共南望。
<br>
<br>　　卷274_11  「劝陆三饮酒」戴叔伦
<br>
<br>　　寒郊好天气，劝酒莫辞频。扰扰钟陵市，无穷不醉人。
<br>
<br>　　卷274_12  「关山月二首」戴叔伦
<br>
<br>　　月出照关山，秋风人未还。清光无远近，乡泪半书间。
<br>
<br>　　一雁过连营，繁霜覆古城。胡笳在何处，半夜起边声。
<br>
<br>　　卷274_13  「送王司直」戴叔伦
<br>
<br>　　西塞云山远，东风道路长。人心胜潮水，相送过浔阳。
<br>
<br>　　卷274_14  「宿无可上人房」戴叔伦
<br>
<br>　　偶来人境外，何处染嚣尘。倘许栖林下，僧中老此身。
<br>
<br>　　卷274_15  「山居」戴叔伦
<br>
<br>　　麋鹿自成群，何人到白云。山中无外事，终日醉醺醺。
<br>
<br>　　卷274_16  「口号」戴叔伦
<br>
<br>　　白发千茎雪，寒窗懒著书。最怜吟苜蓿，不及向桑榆。
<br>
<br>　　卷274_17  「夜坐」戴叔伦
<br>
<br>　　夜静河汉高，独坐庭前月。忽起故园思，动作经年别。
<br>
<br>　　卷274_18  「堤上柳」戴叔伦
<br>
<br>　　垂柳万条丝，春来织别离。行人攀折处，闺妾断肠时。
<br>
<br>　　卷274_19  「遣兴」戴叔伦
<br>
<br>　　明月临沧海，闲云恋故山。诗名满天下，终日掩柴关。
<br>
<br>　　卷274_20  「赠张挥使」戴叔伦
<br>
<br>　　谪戍孤城小，思家万里遥。汉廷求卫霍，剑上青霄。
<br>
<br>　　卷274_21  「偶成」戴叔伦
<br>
<br>　　野水连天碧，峰峦入海青。沧浪者谁子，一曲醉中听。
<br>
<br>　　卷274_22  「画蝉」戴叔伦
<br>
<br>　　饮露身何洁，吟风韵更长。斜阳千万树，无处避螳螂。
<br>
<br>　　卷274_23  「题天柱山图」戴叔伦
<br>
<br>　　拔翠五云中，擎天不计功。谁能凌绝顶，看取日升东。
<br>
<br>　　卷274_24  「松鹤」戴叔伦
<br>
<br>　　雨湿松阴凉，风落松花细。独鹤爱清幽，飞来不飞去。
<br>
<br>　　卷274_25  「草堂一上人」戴叔伦
<br>
<br>　　一公持一钵，相复度遥岑。地瘦无黄独，春来草更深。
<br>
<br>　　卷274_26  「题黄司直园」戴叔伦
<br>
<br>　　为忆去年梅，凌寒特地来。门前空腊尽，浑未有花开。
<br>
<br>　　卷274_27  「北山游亭」戴叔伦
<br>
<br>　　西崦水泠泠，沿冈有游亭。自从春草长，遥见只青青。
<br>
<br>　　卷274_28  「赠李唐山人（一作李山人唐）」戴叔伦
<br>
<br>　　此意无所欲，闭门风景迟。柳条将白发，相对共垂丝。
<br>
<br>　　卷274_29  「题秦隐君丽句亭」戴叔伦
<br>
<br>　　北人归欲尽，犹自住萧山。闭户不曾出，诗名满世间。
<br>
<br>　　卷274_30  「答孙常州见忆」戴叔伦
<br>
<br>　　画o春风里，迢遥去若飞。那能寄相忆，不并子猷归。
<br>
<br>　　卷274_31  「送裴明州（一本有郎中徵三字）效南朝体」戴叔伦
<br>
<br>　　沅水连湘水，千波万浪中。知郎未得去，惭愧石尤风。
<br>
<br>　　卷274_32  「戏留顾十一明府」戴叔伦
<br>
<br>　　江明雨初歇，山暗云犹湿。未可动归桡，前程风浪急。
<br>
<br>　　卷274_33  「答崔载华」戴叔伦
<br>
<br>　　文案日成堆，愁眉拽不开。偷归瓮间卧，逢个楚狂来。
<br>
<br>　　卷274_34  「将赴行营劝客同醉」戴叔伦
<br>
<br>　　丝管霜天夜，烟尘淮水西。明朝上征去，相伴醉如泥。
<br>
<br>　　卷274_35  「夏夜江楼会别」戴叔伦
<br>
<br>　　不作十日别，烦君此相留。雨馀江上月，好醉竹间楼。
<br>
<br>　　卷274_36  「岁除日奉推事使牒追赴抚州辨…处士上人同赋人字口号」戴叔伦
<br>
<br>　　上国杳未到，流年忽复新。回车不自识，君定送何人。
<br>
<br>　　卷274_37  「江馆会别」戴叔伦
<br>
<br>　　离亭一会宿，能有几人同。莫以回车泣，前途不尽穷。
<br>
<br>　　卷274_38  「容州回逢陆三别」戴叔伦
<br>
<br>　　西南积水远，老病喜生归。此地故人别，空馀泪满衣。
<br>
<br>　　卷274_39  「古意寄呈王侍郎」戴叔伦
<br>
<br>　　夜光贮怀袖，待报一顾恩。日向江湖老，此心谁为论。
<br>
<br>　　卷274_40  「送李大夫渡口阻风」戴叔伦
<br>
<br>　　浪息定何时，龙门到恐迟。轻舟不敢渡，空立望旌旗。
<br>
<br>　　卷274_41  「过三闾庙」戴叔伦
<br>
<br>　　沅湘流不尽，屈宋怨何深。日暮秋烟起，萧萧枫树林。
<br>
<br>　　卷274_42  「泊湘口」戴叔伦
<br>
<br>　　湘山千岭树，桂水九秋波。露重猿声绝，风清月色多。
<br>
<br>　　卷274_43  「游道林寺」戴叔伦
<br>
<br>　　佳山路不远，俗侣到常稀。及此烟霞暮，相看复欲归。
<br>
<br>　　卷274_44  「后宫曲」戴叔伦
<br>
<br>　　初入长门宫，谓言君戏妾。宁知秋风至，吹尽庭前叶。
<br>
<br>　　卷274_45  「新别离（一作戎昱诗）」戴叔伦
<br>
<br>　　手把杏花枝，未曾经别离。黄昏掩闺后，寂寞心自知。
<br>
<br>　　卷274_46  「夏日登鹤岩偶成」戴叔伦
<br>
<br>　　天风吹我上层冈，露洒长松六月凉。
<br>
<br>　　愿借老僧双白鹤，碧云深处共翱翔。
<br>
<br>　　卷274_47  「题净居寺」戴叔伦
<br>
<br>　　玉壶山下云居寺，六百年来选佛场。
<br>
<br>　　满地白云关不住，石泉流出落花香。
<br>
<br>　　卷274_48  「昭君词」戴叔伦
<br>
<br>　　汉家宫阙梦中归，几度毡房泪湿衣。
<br>
<br>　　惆怅不如边雁影，秋风犹得向南飞。
<br>
<br>　　卷274_49  「织女词」戴叔伦
<br>
<br>　　凤梭停织鹊无音，梦忆仙郎夜夜心。
<br>
<br>　　难得相逢容易别，银河争似妾愁深。
<br>
<br>　　卷274_50  「塞上曲二首」戴叔伦
<br>
<br>　　军门频纳受降书，一剑横行万里馀。
<br>
<br>　　汉祖谩夸娄敬策，却将公主嫁单于。
<br>
<br>　　汉家旌帜满阴山，不遣胡儿匹马还。
<br>
<br>　　愿得此身长报国，何须生入玉门关。
<br>
<br>　　卷274_51  「闺怨」戴叔伦
<br>
<br>　　看花无语泪如倾，多少春风怨别情。
<br>
<br>　　不识玉门关外路，梦中昨夜到边城。
<br>
<br>　　卷274_52  「春怨」戴叔伦
<br>
<br>　　金鸭香消欲断魂，梨花春雨掩重门。
<br>
<br>　　欲知别后相思意，回看罗衣积泪痕。
<br>
<br>　　卷274_53  「旅次寄湖南张郎中」戴叔伦
<br>
<br>　　闭门茅底偶为邻，北阮那怜南阮贫。
<br>
<br>　　却是梅花无世态，隔墙分送一枝春。
<br>
<br>　　卷274_54  「题友人山居」戴叔伦
<br>
<br>　　四郭青山处处同，客怀无计答秋风。
<br>
<br>　　数家茅屋清溪上，千树蝉声落日中。
<br>
<br>　　卷274_55  「别郑谷」戴叔伦
<br>
<br>　　朝阳斋前桃李树，手栽清荫接比邻。
<br>
<br>　　明年此地看花发，愁向东风忆故人。
<br>
<br>　　卷274_56  「赠鹤林上人」戴叔伦
<br>
<br>　　日日涧边寻茯芩，岩扉常掩凤山青。
<br>
<br>　　归来挂衲高林下，自剪芭蕉写佛经。
<br>
<br>　　卷274_57  「题稚川山水」戴叔伦
<br>
<br>　　松下茅亭五月凉，汀沙云树晚苍苍。
<br>
<br>　　行人无限秋风思，隔水青山似故乡。
<br>
<br>　　卷274_58  「过柳溪道院」戴叔伦
<br>
<br>　　溪上谁家掩竹扉，鸟啼浑似惜春晖。
<br>
<br>　　日斜深巷无人迹，时见梨花片片飞。
<br>
<br>　　卷274_59  「荔枝」戴叔伦
<br>
<br>　　红颗真珠诚可爱，白须太守亦何痴。
<br>
<br>　　十年结子知谁在，自向中庭种荔枝。
<br>
<br>　　卷274_60  「忆原上人」戴叔伦
<br>
<br>　　一两棕鞋八尺藤，广陵行遍又金陵。
<br>
<br>　　不知竹雨竹风夜，吟对秋山那寺灯。
<br>
<br>　　卷274_61  「闲思」戴叔伦
<br>
<br>　　伯劳东去鹤西还，云总无心亦度山。
<br>
<br>　　何似严陵滩上客，一竿长伴白鸥闲。
<br>
<br>　　卷274_62  「兰溪棹歌」戴叔伦
<br>
<br>　　凉月如眉挂柳湾，越中山色镜中看。
<br>
<br>　　兰溪三日桃花雨，半夜鲤鱼来上滩。
<br>
<br>　　卷274_63  「苏溪亭」戴叔伦
<br>
<br>　　苏溪亭上草漫漫，谁倚东风十二阑。
<br>
<br>　　燕子不归春事晚，一汀烟雨杏花寒。
<br>
<br>　　卷274_64  「敬酬陆山人二首」戴叔伦
<br>
<br>　　党议连诛不可闻，直臣高士去纷纷。
<br>
<br>　　当时漏夺无人问，出宰东阳笑杀君。
<br>
<br>　　由来海畔逐樵渔，奉诏因乘使者车。
<br>
<br>　　却掌山中子男印，自看犹是旧潜夫。
<br>
<br>　　卷274_65  「答崔法曹赋四雪」戴叔伦
<br>
<br>　　楚僧蹑雪来招隐，先访高人积雪中。
<br>
<br>　　已别剡溪逢雪去，雪山修道与师同。
<br>
<br>　　卷274_66  「抚州被推昭雪答陆太祝三首」戴叔伦
<br>
<br>　　求理由来许便宜，汉朝龚遂不为疵。
<br>
<br>　　如今谤起翻成累，唯有新人子细知。
<br>
<br>　　贫交相爱果无疑，共向人间听直词。
<br>
<br>　　从古以来何限枉，惭知暗室不曾欺。
<br>
<br>　　春风旅馆长庭芜，俯首低眉一老夫。
<br>
<br>　　已对铁冠穷事本，不知廷尉念冤无。
<br>
<br>　　卷274_67  「送独孤cl还京」戴叔伦
<br>
<br>　　举家相逐还乡去，不向秋风怨别时。
<br>
<br>　　湖水两重山万里，定知行尽到京师。
<br>
<br>　　卷274_68  「临流送顾东阳」戴叔伦
<br>
<br>　　海上独归惭不及，邑中遗爱定无双。
<br>
<br>　　兰桡起唱逐流去，却恨山溪通外江。
<br>
<br>　　卷274_69  「行营送马侍御」戴叔伦
<br>
<br>　　万里羽书来未绝，五关烽火昼仍传。
<br>
<br>　　故人多病尽归去，唯有刘桢不得眠。
<br>
<br>　　卷274_70  「送秦系」戴叔伦
<br>
<br>　　五都来往无旧业，一代公卿尽故人。
<br>
<br>　　不肯低头受羁束，远师溪上拂缨尘。
<br>
<br>　　卷274_71  「送裴判官回湖南」戴叔伦
<br>
<br>　　莫怕南风且尽欢，湘山多雨夏中寒。
<br>
<br>　　送君万里不觉远，此地曾为心铁官。
<br>
<br>　　卷274_72  「再巡道永留别」戴叔伦
<br>
<br>　　鬓下初惊白发时，更逢离别助秋悲。
<br>
<br>　　从今不学四方事，已共家人海上期。
<br>
<br>　　卷274_73  「别崔法曹」戴叔伦
<br>
<br>　　欲作别离西入秦，芝田枣径往来频。
<br>
<br>　　东湖此夕更留醉，逢著庐山学道人。
<br>
<br>　　卷274_74  「送萧二」戴叔伦
<br>
<br>　　拟向田间老此身，寒郊怨别甚於春。
<br>
<br>　　又闻故里朋游尽，到日知逢何处人。
<br>
<br>　　卷274_75  「湘川野望」戴叔伦
<br>
<br>　　怀王独与佞人谋，闻道忠臣入乱流。
<br>
<br>　　今日登高望不见，楚云湘水各悠悠。
<br>
<br>　　卷274_76  「将至道州寄李使君」戴叔伦
<br>
<br>　　九疑深路绕山回，木落天清猿昼哀。
<br>
<br>　　犹隔箫韶一峰在，遥传五马向东来。
<br>
<br>　　卷274_77  「与虞沔州谒藏真上人」戴叔伦
<br>
<br>　　故侯将我到山中，更上西峰见远公。
<br>
<br>　　共问置心何处好，主人挥手指虚空。
<br>
<br>　　卷274_78  「题招隐寺」戴叔伦
<br>
<br>　　昨日临川谢病还，求田问舍独相关。
<br>
<br>　　宋时有井如今在，却种胡麻不买山。
<br>
<br>　　卷274_79  「过珥渎单老（一作宅）」戴叔伦
<br>
<br>　　毫末成围海变田，单家依旧住溪边。
<br>
<br>　　比来已向人间老，今日相过却少年。
<br>
<br>　　卷274_80  「族兄各年八十馀见招游洞」戴叔伦
<br>
<br>　　鹤发婆娑乡里亲，相邀共看往年春。
<br>
<br>　　拟将儿女归来住，且是茅山见老人。
<br>
<br>　　卷274_81  「登高回乘月寻僧」戴叔伦
<br>
<br>　　插鬓茱萸来未尽，共随明月下沙堆。
<br>
<br>　　高缁寂寂不相问，醉客无端入定来。
<br>
<br>　　卷274_82  「赠殷亮」戴叔伦
<br>
<br>　　日日河边见水流，伤春未已复悲秋。
<br>
<br>　　山中旧宅无人住，来往风尘共白头。
<br>
<br>　　卷274_83  「夜发袁江寄李颍川刘侍御」戴叔伦
<br>
<br>　　半夜回舟入楚乡，月明山水共苍苍。
<br>
<br>　　孤猿更叫秋风里，不是愁人亦断肠。
<br>
<br>　　卷274_84  「对酒示申屠学士」戴叔伦
<br>
<br>　　三重江水万重山，山里春风度日闲。
<br>
<br>　　且向白云求一醉，莫教愁梦到乡关。
<br>
<br>　　卷274_85  「对月答袁明府」戴叔伦
<br>
<br>　　山下孤城月上迟，相留一醉本无期。
<br>
<br>　　明年此夕游何处，纵有清光知对谁。
<br>
<br>　　卷274_86  「送前上饶严明府摄玉山」戴叔伦
<br>
<br>　　家在故林吴楚间，冰为溪水玉为山。
<br>
<br>　　更将旧政化邻邑，遥见逋人相逐还。
<br>
<br>　　卷274_87  「听歌回马上赠崔法曹」戴叔伦
<br>
<br>　　秋风里许杏花开，杏树傍边醉客来。
<br>
<br>　　共待夜深听一曲，醒人骑马断肠回。
<br>
<br>　　卷274_88  「酬骆侍御答诗」戴叔伦
<br>
<br>　　风传画阁空知晓，雨湿江城不见春。
<br>
<br>　　堆案绕床君莫怪，已经愁思古时人。
<br>
<br>　　卷274_89  「送孙直游郴州」戴叔伦
<br>
<br>　　孤舟上水过湘沅，桂岭南枝花正繁。
<br>
<br>　　行客自知心有托，不闻惊浪与啼猿。
<br>
<br>　　卷274_90  「麓山寺会送尹秀才」戴叔伦
<br>
<br>　　湖上逢君亦不闲，暂将离别到深山。
<br>
<br>　　飘蓬惊鸟那自定，强欲相留云树间。
<br>
<br>　　卷274_91  「送董F」戴叔伦
<br>
<br>　　霜雁群飞下楚田，羁人掩泪望秦天。
<br>
<br>　　君行江海无定所，别后相思何处边。
<br>
<br>　　卷274_92  「别张员外」戴叔伦
<br>
<br>　　木叶纷纷湘水滨，此中何事往频频。
<br>
<br>　　临风自笑归时晚，更送浮云逐故人。
<br>
<br>　　卷274_93  「送张评事」戴叔伦
<br>
<br>　　城郭喧喧争送远，危梁袅袅渡东津。
<br>
<br>　　杨花展转引征骑，莫怪山中多看人。
<br>
<br>　　卷274_94  「送吕少府」戴叔伦
<br>
<br>　　共醉流芳独归去，故园高士日相亲。
<br>
<br>　　深山古路无杨柳，折取桐花寄远人。
<br>
<br>　　卷274_95  「送人游岭南」戴叔伦
<br>
<br>　　少别华阳万里游，近南风景不曾秋。
<br>
<br>　　红芳绿笋是行路，纵有啼猿听却幽。
<br>
<br>　　卷274_96  「妻亡后别妻弟」戴叔伦
<br>
<br>　　杨柳青青满路垂，赠行惟折古松枝。
<br>
<br>　　停舟一对湘江哭，哭罢无言君自知。
<br>
<br>　　卷274_97  「和崔法曹建溪闻猿」戴叔伦
<br>
<br>　　曾向巫山峡里行，羁猿一叫一回惊。
<br>
<br>　　闻道建溪肠欲断，的知断著第三声。
<br>
<br>　　卷274_98  「湘南即事」戴叔伦
<br>
<br>　　卢橘花开枫叶衰，出门何处望京师。
<br>
<br>　　沅湘日夜东流去，不为愁人住少时。
<br>
<br>　　卷274_99  「代书寄京洛旧游」戴叔伦
<br>
<br>　　今年十月温风起，湘水悠悠生白O.欲寄远书还不敢，却愁惊动故乡人。
<br>
<br>　　卷274_100  「蕲州行营作」戴叔伦
<br>
<br>　　蕲水城西向北看，桃花落尽柳花残。
<br>
<br>　　朱旗半卷山川小，白马连嘶草树寒。
<br>
<br>　　卷274_101  「题武当逸禅师兰若」戴叔伦
<br>
<br>　　我身本似远行客，况是乱时多病身。
<br>
<br>　　经山涉水向何处，羞见竹林禅定人。
<br>
<br>　　卷274_102  「谷城逢杨评事」戴叔伦
<br>
<br>　　远自五陵独窜身，筑阳山中归路新。
<br>
<br>　　横流夜长不得渡，驻马荒亭逢故人。
<br>
<br>　　卷274_103  「听韩使君美人歌」戴叔伦
<br>
<br>　　仙人此夜忽凌波，更唱瑶台一遍歌。
<br>
<br>　　嫁与将军天上住，人间可得再相过。
<br>
<br>　　卷274_104  「转应词」戴叔伦
<br>
<br>　　边草，边草，边草尽来共老。山南山北雪晴，
<br>
<br>　　千里万里月明。明月，明月，胡笳一声愁绝。
<br>
<br>　　卷274_105  「精舍对雨」戴叔伦
<br>
<br>　　空门寂寂澹吾身，溪雨微微洗客尘。
<br>
<br>　　卧向白云晴未尽，任他黄鸟醉芳春。
<br>
<br>　　卷274_106  「宿灌阳滩」戴叔伦
<br>
<br>　　十月江边芦叶飞，灌阳滩冷上舟迟。
<br>
<br>　　今朝未遇高风便，还与沙鸥宿水湄。
<br>
<br>　　卷274_107  「酬赠张众甫」戴叔伦
<br>
<br>　　野人无本意，散木任天材。分向空山老，何言上苑来。
<br>
<br>　　迢遥千里道，依倚九层台。出处宁知命，轮辕岂自媒。
<br>
<br>　　更惭张处士，相与别蒿莱。
<br>
<br>　　卷274_108  「客舍秋怀呈骆正字士则」戴叔伦
<br>
<br>　　无言堪自喻，偶坐更相悲。木落惊年长，门闲惜草衰。
<br>
<br>　　买山犹未得，谏猎又非时。设被浮名系，归休渐欲迟。
<br>
<br>　　卷274_109  「寄中书李舍人纾」戴叔伦
<br>
<br>　　萍翻蓬自卷，不共本心期。复入重城里，频看百草滋。
<br>
<br>　　水流归思远，花发长年悲。尽日春风起，无人见此时。
<br>
<br>　　卷274_110  「赠康老人洽」戴叔伦
<br>
<br>　　酒泉布衣旧才子，少小知名帝城里。一篇飞入九重门，
<br>
<br>　　乐府喧喧闻至尊。宫中美人皆唱得，七贵因之尽相识。
<br>
<br>　　南邻北里日经过，处处淹留乐事多。不脱弊裘轻锦绮，
<br>
<br>　　长吟佳句掩笙歌。贤王贵主於我厚，骏马苍头如己有。
<br>
<br>　　暗将心事隔风尘，尽掷年光逐杯酒。青门几度见春归，
<br>
<br>　　折柳寻花送落晖。杜陵往往逢秋暮，望月临风攀古树。
<br>
<br>　　繁霜入鬓何足论，旧国连天不知处。尔来倏忽五十年，
<br>
<br>　　却忆当时思眇然。多识故侯悲宿草，曾看流水没桑田。
<br>
<br>　　百人会中一身在，被褐饮瓢终不改。陌头车马共营营，
<br>
<br>　　不解如君任此生。
<br>
<br>　　卷274_111  「暮春游长沙东湖赠辛兖州巢父二首」戴叔伦
<br>
<br>　　湘流分曲浦，缭绕古城东。岸转千家合，林开一镜空。
<br>
<br>　　人生无事少，心赏几回同。且复忘羁束，悠悠落照中。
<br>
<br>　　回环路不尽，历览意弥新。古木畲田火，澄江荡桨人。
<br>
<br>　　缓歌寻极浦，一醉送残春。莫恨长沙远，他年忆此辰。
<br>
<br>　　卷274_112  「同兖州张秀才过王侍御参谋宅赋十韵（柳字）」戴叔伦
<br>
<br>　　十年官不进，敛迹无怨咎。漂荡海内游，淹留楚乡久。
<br>
<br>　　因参戎幕下，寄宅湘川口。翦竹开广庭，瞻山敞虚牖。
<br>
<br>　　闲门早春至，陋巷新晴后。覆地落残梅，和风袅轻柳。
<br>
<br>　　逢迎车马客，邀结风尘友。意惬时会文，夜长聊饮酒。
<br>
<br>　　秉心转孤直，沈照随可否。岂学屈大夫，忧惭对渔叟。
<br>
<br>　　卷274_113  「同辛兖州巢父卢副端岳相思献酬…兼呈辛魏二院长杨长宁」戴叔伦
<br>
<br>　　暮角发高城，情人坐中起。临觞不及醉，分散秋风里。
<br>
<br>　　虽有明日期，离心若千里。前欢反惆怅，后会还如此。
<br>
<br>　　焉得夜淹留，一回终宴喜。羁游复牵役，皆去重湖水。
<br>
<br>　　早晚泛归舟，吾从数君子。
<br>
<br>　　卷274_114  「酬袁太祝长卿小湖村山居书怀见寄」戴叔伦
<br>
<br>　　背江居隙地，辞职作遗人。耕凿资馀力，樵渔逐四邻。
<br>
<br>　　麦秋桑叶大，梅雨稻田新。篱落栽山果，池塘养海鳞。
<br>
<br>　　放歌聊自足，幽思忽相亲。余亦归休者，依君老此身。
<br>
<br>　　卷274_115  「送汶水王明府」戴叔伦
<br>
<br>　　何时别故乡，归去佩铜章。亲族移家尽，闾阎百战场。
<br>
<br>　　背关馀古木，近塞足风霜。遗老应相贺，知君不下堂。
<br>
<br>　　卷274_116  「奉同汴州李相公勉送郭布殿中出巡」戴叔伦
<br>
<br>　　轩车出东阁，都邑绕南河。马首先春至，人心比岁和。
<br>
<br>　　省风传隐恤，持法去烦苛。却想埋轮者，论功此日多。
<br>
<br>　　卷274_117  「送东阳顾明府罢归」戴叔伦
<br>
<br>　　祖帐临鲛室，黎人拥o舟。坐蓝高士去，继组鄙夫留。
<br>
<br>　　白日落寒水，青枫绕曲洲。相看作离别，一倍不禁愁。
<br>
<br>　　卷274_118  「抚州对事后送外生宋垓归饶州觐侍呈上姊夫」戴叔伦
<br>
<br>　　淮汴初丧乱，蒋山烽火起。与君随亲族，奔迸辞故里。
<br>
<br>　　京口附商客，海门正狂风。忧心不敢住，夜发惊浪中。
<br>
<br>　　云开方见日，潮尽炉峰出。石壁转棠阴，鄱阳寄茅室。
<br>
<br>　　淹留三十年，分种越人田。骨肉无半在，乡园犹未旋。
<br>
<br>　　尔家习文艺，旁究天人际。父子自相传，优游聊卒岁。
<br>
<br>　　学成不求达，道胜那厌贫。时入闾巷醉，好是羲皇人。
<br>
<br>　　顷因物役牵，偶逐簪组辈。谤书喧朝市，抚己惭浅昧。
<br>
<br>　　世业大小礼，近通颜谢诗。念渠还领会，非敢独为师。
<br>
<br>　　卷274_119  「永康孙明府F秩满将归枉路访别」戴叔伦
<br>
<br>　　门前水流咽，城下乱山多。非是还家路，宁知枉骑过。
<br>
<br>　　风烟复欲隔，悲笑屡相和。不学陶公醉，无因奈别何。
<br>
<br>　　卷274_120  「将赴湖南留别东阳旧僚兼示吏人」戴叔伦
<br>
<br>　　智力苦不足，黎m殊未安。忽从新命去，复隔旧僚欢。
<br>
<br>　　晓路整车马，离亭会衣冠。冰坚细流咽，烧尽乱峰寒。
<br>
<br>　　耆老相饯送，儿童亦悲酸。桐乡寄生怨，欲话此情难。
<br>
<br>　　卷274_121  「抚州处士胡泛见送北回两馆至南昌县界查溪兰若别」戴叔伦
<br>
<br>　　移樽铺山曲，祖帐查溪阴。铺山即远道，查溪非故林。
<br>
<br>　　凄然诵新诗，落泪沾素襟。郡政我何有，别情君独深。
<br>
<br>　　禅庭古树秋，宿雨清沈沈。挥袂千里远，悲伤去住心。
<br>
<br>　　卷274_122  「将巡郴永途中作」戴叔伦
<br>
<br>　　行役留三楚，思归又一春。自疑冠下发，聊此镜中人。
<br>
<br>　　机息知名误，形衰恨道贫。空将旧泉石，长与梦相亲。
<br>
<br>　　卷274_123  「桂阳北岭偶过野人所居，聊书即事呈王永州邕李道州圻」戴叔伦
<br>
<br>　　犬吠空山响，林深一径存。隔云寻板屋，渡水到柴门。
<br>
<br>　　日昼风烟静，花明草树繁。乍疑秦世客，渐识楚人言。
<br>
<br>　　不记逃乡里，居然长子孙。种田烧险谷，汲井凿高原。
<br>
<br>　　畦叶藏春雉，庭柯宿旅猿。岭阴无瘴疠，地隙有兰荪。
<br>
<br>　　内户均皮席，枯瓢沃野餐。远心知自负，幽赏讵能论。
<br>
<br>　　转步重崖合，瞻途落照昏。他时愿携手，莫比武陵源。
<br>
<br>　　卷274_124  「下鼻亭泷行八十里聊状艰险，寄青苗郑副端朔阳」戴叔伦
<br>
<br>　　泷水天际来，鼻山地中坼。盘涡几十处，叠溜皆千尺。
<br>
<br>　　直写卷沈沙，惊翻冲绝壁。淙淙振崖谷，汹汹竟朝夕。
<br>
<br>　　人语不自闻，日光乱相射。舣舟始摇漾，举棹旋奔激。
<br>
<br>　　既下同建瓴，半空方避石。前危苦未尽，后险何其迫。
<br>
<br>　　倏闪疾风雷，苍皇荡魂魄。因随伏流出，忽与跳波隔。
<br>
<br>　　远想欲回轩，岂兹还泛o.云涯多候馆，努力勤登历。
<br>
<br>　　卷274_125  「少女生日感怀」戴叔伦
<br>
<br>　　五逢日今方见，置尔怀中自惘然。乍喜老身辞远役，
<br>
<br>　　翻悲一笑隔重泉。欲教针线娇难解，暂弄琴书性已便。
<br>
<br>　　还有蔡家残史籍，可能分与外人传。
<br>
<br>　　卷274_126  「张评事涉秦居士系见访郡斋，即同赋中字」戴叔伦
<br>
<br>　　轺车忽枉辙，郡府自生风。遣吏山禽在，开樽野客同。
<br>
<br>　　古墙抽腊笋，乔木r春鸿。能赋传幽思，清言尽至公。
<br>
<br>　　城欹残照入，池曲大江通。此地人来少，相欢一醉中。
<br>
<br>　　卷274_127  「小雪」戴叔伦
<br>
<br>　　花雪随风不厌看，更多还肯失林峦。
<br>
<br>　　愁人正在书窗下，一片飞来一片寒。
<br>
<br>　　卷274_128  「句」戴叔伦
<br>
<br>　　邻里龙沙北。（《临川六咏》）。
<br>
<br>　　麦秋桑叶大，梅雨稻田新。篱落栽山果，池塘养锦鳞。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
