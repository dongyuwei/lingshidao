<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百五十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百五十八
<br>
<br>　　卷458_1  「病中诗十五首。初病风」白居易
<br>
<br>　　六十八衰翁，乘衰百疾攻。朽株难免蠹，空穴易来风。
<br>
<br>　　肘痹宜生柳，头旋剧转蓬。恬然不动处，虚白在胸中。
<br>
<br>　　卷458_2  「病中诗十五首。枕上作」白居易
<br>
<br>　　风疾侵凌临老头，血凝筋滞不调柔。甘从此后支离卧，
<br>
<br>　　赖是从前烂漫游。回思往事纷如梦，转觉馀生杳若浮。
<br>
<br>　　浩气自能充静室，惊飙何必荡虚舟。腹空先进松花酒，
<br>
<br>　　膝冷重装桂布裘。若问乐天忧病否，乐天知命了无忧。
<br>
<br>　　卷458_3  「病中诗十五首。答闲上人来问因何风疾」白居易
<br>
<br>　　一床方丈向阳开，劳动文殊问疾来。
<br>
<br>　　欲界凡夫何足道，四禅天始免风灾。
<br>
<br>　　卷458_4  「病中诗十五首。病中五绝句」白居易
<br>
<br>　　世间生老病相随，此事心中久自知。
<br>
<br>　　今日行年将七十，犹须惭愧病来迟。
<br>
<br>　　方寸成灰鬓作丝，假如强健亦何为。
<br>
<br>　　家无忧累身无事，正是安闲好病时。
<br>
<br>　　李君墓上松应拱，元相池头竹尽枯。
<br>
<br>　　多幸乐天今始病，不知合要苦治无。
<br>
<br>　　目昏思寝即安眠，足软妨行便坐禅。
<br>
<br>　　身作医王心是药，不劳和扁到门前。
<br>
<br>　　交亲不要苦相忧，亦拟时时强出游。
<br>
<br>　　但有心情何用脚，陆乘肩舆水乘舟。
<br>
<br>　　卷458_5  「病中诗十五首。送嵩客」白居易
<br>
<br>　　登山临水分无期，泉石烟霞今属谁。
<br>
<br>　　君到嵩阳吟此句，与教二十六峰知。
<br>
<br>　　卷458_6  「病中诗十五首。罢灸」白居易
<br>
<br>　　病身佛说将何喻，变灭须臾岂不闻。
<br>
<br>　　莫遣净名知我笑，休将火艾灸浮云。
<br>
<br>　　卷458_7  「病中诗十五首。卖骆马」白居易
<br>
<br>　　五年花下醉骑行，临卖回头嘶一声。
<br>
<br>　　项籍顾骓犹解叹，乐天别骆岂无情。
<br>
<br>　　卷458_8  「病中诗十五首。别柳枝」白居易
<br>
<br>　　两枝杨柳小楼中，袅袅多年伴醉翁。
<br>
<br>　　明日放归归去后，世间应不要春风。
<br>
<br>　　卷458_9  「病中诗十五首。就暖偶酌戏诸诗酒旧侣」白居易
<br>
<br>　　低屏软褥卧藤床，舁向前轩就日阳。一足任他为外物，
<br>
<br>　　三杯自要沃中肠。头风若见诗应愈，齿折仍夸笑不妨。
<br>
<br>　　细酌徐吟犹得在，旧游未必便相忘。
<br>
<br>　　卷458_10  「病中诗十五首。岁暮呈思黯相公、皇甫朗之及梦得尚书」白居易
<br>
<br>　　岁暮皤然一老夫，十分流辈九分无。
<br>
<br>　　莫嫌身病人扶侍，犹胜无身可遣扶。
<br>
<br>　　卷458_11  「病中诗十五首。自解」白居易
<br>
<br>　　房传往世为禅客，王道前生应画师。我亦定中观宿命，
<br>
<br>　　多生债负是歌诗。不然何故狂吟咏，病后多于未病时。
<br>
<br>　　卷458_12  「岁暮病怀赠梦得（时与梦得同患足疾）」白居易
<br>
<br>　　十年四海故交亲，零落唯残两病身。共遣数奇从是命，
<br>
<br>　　同教步蹇有何因。眼随老减嫌长夜，体待阳舒望早春。
<br>
<br>　　新乐堂前旧池上，相过亦不要他人。
<br>
<br>　　卷458_13  「雪后过集贤裴令公旧宅有感」白居易
<br>
<br>　　梁王捐馆后，枚叟过门时。有泪人还泣，无情雪不知。
<br>
<br>　　台亭留尽在，宾客散何之。唯有萧条雁，时来下故池。
<br>
<br>　　卷458_14  「酬梦得贫居咏怀见赠」白居易
<br>
<br>　　岁阴生计两蹉跎，相顾悠悠醉且歌。厨冷难留乌止屋，
<br>
<br>　　门闲可与雀张罗。病添庄舄吟声苦，贫欠韩康药债多。
<br>
<br>　　日望挥金贺新命，俸钱依旧又如何。
<br>
<br>　　卷458_15  「酬梦得见喜疾瘳」白居易
<br>
<br>　　暖卧摩绵褥，晨倾药酒螺。昏昏布裘底，病醉睡相和。
<br>
<br>　　末疾徒云尔，馀年有几何。须知差与否，相去校无多。
<br>
<br>　　卷458_16  「夜闻筝中弹潇湘送神曲感旧」白居易
<br>
<br>　　缥缈巫山女，归来七八年。殷勤湘水曲，留在十三弦。
<br>
<br>　　苦调吟还出，深情咽不传。万重云水思，今夜月明前。
<br>
<br>　　卷458_17  「感苏州旧舫」白居易
<br>
<br>　　画梁朽折红窗破，独立池边尽日看。
<br>
<br>　　守得苏州船舫烂，此身争合不衰残。
<br>
<br>　　卷458_18  「感旧石上字」白居易
<br>
<br>　　闲拨船行寻旧池，幽情往事复谁知。
<br>
<br>　　太湖石上镌三字，十五年前陈结之。
<br>
<br>　　卷458_19  「见敏中初到宁秋日登城楼诗诗中颇多乡思因以寄和」白居易
<br>
<br>　　想尔到边头，萧条正值秋。二年贫御史，八月古州。
<br>
<br>　　丝管闻虽乐，风沙见亦愁。望乡心若苦，不用数登楼。
<br>
<br>　　卷458_20  「斋戒」白居易
<br>
<br>　　每因斋戒断荤腥，渐觉尘劳染爱轻。六贼定知无气色，
<br>
<br>　　三尸应恨少恩情。酒魔降伏终须尽，诗债填还亦欲平。
<br>
<br>　　从此始堪为弟子，竺乾师是古先生。
<br>
<br>　　卷458_21  「戏礼经老僧」白居易
<br>
<br>　　香火一炉灯一盏，白头夜礼佛名经。
<br>
<br>　　何年饮著声闻酒，直到如今醉未醒。
<br>
<br>　　卷458_22  「近见慕巢尚书诗中屡有叹老思退之意又于洛下…谕之」白居易
<br>
<br>　　近见诗中叹白发，遥知阃外忆东都。烟霞偷眼窥来久，
<br>
<br>　　富贵粘身摆得无。新置林园犹C落，未终婚嫁且踟蹰。
<br>
<br>　　应须待到悬车岁，然后东归伴老夫。
<br>
<br>　　卷458_23  「对镜偶吟，赠张道士抱元」白居易
<br>
<br>　　闲来对镜自思量，年貌衰残分所当。白发万茎何所怪，
<br>
<br>　　丹砂一粒不曾尝。眼昏久被书料理，肺渴多因酒损伤。
<br>
<br>　　今日逢师虽已晚，枕中治老有何方。
<br>
<br>　　卷458_24  「病入新正」白居易
<br>
<br>　　枕上惊新岁，花前念旧欢。是身老所逼，非意病相干。
<br>
<br>　　风月情犹在，杯觞兴渐阑。便休心未伏，更试一春看。
<br>
<br>　　卷458_25  「卧疾来早晚」白居易
<br>
<br>　　卧疾来早晚，悬悬将十旬。婢能寻本草，犬不吠医人。
<br>
<br>　　酒瓮全生醭，歌筵半委尘。风光还欲好，争向枕前春。
<br>
<br>　　卷458_26  「强起迎春，戏寄思黯」白居易
<br>
<br>　　杖策人扶废病身，晴和强起一迎春。
<br>
<br>　　他时蹇跛纵行得，笑杀平原楼上人。
<br>
<br>　　卷458_27  「梦得前所酬篇有炼尽美少年之句因思往事…以长句答之」白居易
<br>
<br>　　炼尽少年成白首，忆初相识到今朝。昔饶春桂长先折，
<br>
<br>　　今伴寒松取后凋。生事纵贫犹可过，风情虽老未全销。
<br>
<br>　　声华宠命人皆得，若个如君历七朝。
<br>
<br>　　卷458_28  「病后寒食」白居易
<br>
<br>　　故纱绛帐旧青毡，药酒醺醺引醉眠。斗擞弊袍春晚后，
<br>
<br>　　摩挲病脚日阳前。行无筋力寻山水，坐少精神听管弦。
<br>
<br>　　抛掷风光负寒食，曾来未省似今年。
<br>
<br>　　卷458_29  「老病相仍以诗自解」白居易
<br>
<br>　　荣枯忧喜与彭殇，都是人间戏一场。虫臂鼠肝犹不怪，
<br>
<br>　　鸡肤鹤发复何伤。昨因风发甘长往，今遇阳和又小康。
<br>
<br>　　还似远行装束了，迟回且住亦何妨。
<br>
<br>　　卷458_30  「皇甫郎中亲家翁赴任绛州，宴送出城赠别」白居易
<br>
<br>　　慕贤入室交先定，结援通家好复成。新妇不嫌贫活计，
<br>
<br>　　娇孙同慰老心情。洛桥歌酒今朝散，绛路风烟几日行。
<br>
<br>　　欲识离群相恋意，为君扶病出都城。
<br>
<br>　　卷458_31  「春暖」白居易
<br>
<br>　　风痹宜和暖，春来脚较轻。莺留花下立，鹤引水边行。
<br>
<br>　　发少嫌巾重，颜衰讶镜明。不论亲与故，自亦昧平生。
<br>
<br>　　卷458_32  「残春晚起，伴客笑谈」白居易
<br>
<br>　　掩户下帘朝睡足，一声黄鸟报残春。披衣岸帻日高起，
<br>
<br>　　两角青衣扶老身。策杖强行过里巷，引杯闲酌伴亲宾。
<br>
<br>　　莫言病后妨谈笑，犹恐多于不病人。
<br>
<br>　　卷458_33  「送唐州崔使君侍亲赴任」白居易
<br>
<br>　　连持使节历专城，独贺崔侯最庆荣。乌府一抛霜简去，
<br>
<br>　　朱轮四从板舆行。发时止许沙鸥送，到日方乘竹马迎。
<br>
<br>　　唯虑郡斋宾友少，数杯春酒共谁倾。
<br>
<br>　　卷458_34  「春晚咏怀赠皇甫朗之」白居易
<br>
<br>　　艳阳时节又蹉跎，迟暮光阴复若何。一岁平分春日少，
<br>
<br>　　百年通计老时多。多中更被愁牵引，少处兼遭病折磨。
<br>
<br>　　赖有销忧治闷药，君家浓酎我狂歌。
<br>
<br>　　卷458_35  「春尽日宴罢，感事独吟（开成五年三月三十日作）」白居易
<br>
<br>　　五年三月今朝尽，客散筵空独掩扉。病共乐天相伴住，
<br>
<br>　　春随樊子一时归。闲听莺语移时立，思逐杨花触处飞。
<br>
<br>　　金带缒腰衫委地，年年衰瘦不胜衣。
<br>
<br>　　卷458_36  「病中辱崔宣城长句见寄兼有觥绮之赠因以四韵总而酬之」白居易
<br>
<br>　　刘桢病发经春卧，谢x诗来尽日吟。三道旧夸收片玉，
<br>
<br>　　一章新喜获双金。信题霞绮缄情重，酒试银觥表分深。
<br>
<br>　　科第门生满霄汉，岁寒少得似君心。
<br>
<br>　　卷458_37  「前有别杨柳枝绝句梦得继和云春尽絮飞留不得…戏答」白居易
<br>
<br>　　柳老春深日又斜，任他飞向别人家。
<br>
<br>　　谁能更学孩童戏，寻逐春风捉柳花。
<br>
<br>　　卷458_38  「池上早夏」白居易
<br>
<br>　　水积春塘晚，阴交夏木繁。舟船如野渡，篱落似江村。
<br>
<br>　　静拂琴床席，香开酒库门。慵闲无一事，时弄小娇孙。
<br>
<br>　　卷458_39  「谈氏外孙生三日喜是男偶吟成篇兼戏呈梦得」白居易
<br>
<br>　　玉芽珠颗小男儿，罗荐兰汤浴罢时。]苡春来盈女手，
<br>
<br>　　梧桐老去长孙枝。庆传媒氏燕先贺，喜报谈家乌预知。
<br>
<br>　　明日贫翁具鸡黍，应须酬赛引雏诗。
<br>
<br>　　卷458_40  「开成大行皇帝挽歌词四首，奉敕撰进」白居易
<br>
<br>　　御宇恢皇化，传家叶至公。华夷臣妾内，尧舜弟兄中。
<br>
<br>　　制度移民俗，文章变国风。开成与贞观，实录事多同。
<br>
<br>　　晏驾辞双阙，灵仪出九衢。上云归碧落，下席葬苍梧。
<br>
<br>　　q晚馀尧历，龟新启夏图。三朝联棣萼，从古帝王无。
<br>
<br>　　严恭七月礼，哀恸万人心。地感胜秋气，天愁结夕阴。
<br>
<br>　　鼎湖龙渐远，縻崛粘跎颉Ｎㄓ性粕乩郑长留治世音。
<br>
<br>　　化成同轨表清平，恩结连枝感圣明。帝与九龄虽吉梦，
<br>
<br>　　山呼万岁是虚声。月低仪仗辞兰路，风引笳箫入柏城。
<br>
<br>　　老病龙髯攀不及，东周退傅最伤情。
<br>
<br>　　卷458_41  「时热少客，因咏所怀」白居易
<br>
<br>　　冠栉心多懒，逢迎兴渐微。况当时热甚，幸遇客来稀。
<br>
<br>　　湿洒池边地，凉开竹下扉。露床青篾簟，风架白蕉衣。
<br>
<br>　　院静留僧宿，楼空放妓归。衰残强欢宴，此事久知非。
<br>
<br>　　卷458_42  「宣州崔大夫阁老忽以近诗数十首见示吟讽之下…郡斋」白居易
<br>
<br>　　谢玄晖殁吟声寝，郡阁寥寥笔砚闲。无复新诗题壁上，
<br>
<br>　　虚教远岫列窗间。忽惊歌雪今朝至，必恐文星昨夜还。
<br>
<br>　　再喜宣城章句动，飞觞遥贺敬亭山。
<br>
<br>　　卷458_43  「足疾」白居易
<br>
<br>　　足疾无加亦不瘳，绵春历夏复经秋。开颜且酌尊中酒，
<br>
<br>　　代步多乘池上舟。幸有眼前衣食在，兼无身后子孙忧。
<br>
<br>　　应须学取陶彭泽，但委心形任去留。
<br>
<br>　　卷458_44  「晚池泛舟，遇景成咏，赠吕处士」白居易
<br>
<br>　　岸浅桥平池面宽，飘然轻棹泛澄澜。风宜扇引开怀入，
<br>
<br>　　树爱舟行仰卧看。别境客稀知不易，能诗人少咏应难。
<br>
<br>　　唯怜吕叟时相伴，同把溪旧钓竿。
<br>
<br>　　卷458_45  「梦微之」白居易
<br>
<br>　　夜来携手梦同游，晨起盈巾泪莫收。漳浦老身三度病，
<br>
<br>　　咸阳草树八回秋。君埋泉下泥销骨，我寄人间雪满头。
<br>
<br>　　阿卫韩郎相次去，夜台茫昧得知不。
<br>
<br>　　卷458_46  「感秋咏意」白居易
<br>
<br>　　炎凉迁次速如飞，又脱生衣著熟衣。绕壁暗蛩无限思，
<br>
<br>　　恋巢寒燕未能归。须知流辈年年失，莫叹衰容日日非。
<br>
<br>　　旧语相传聊自慰，世间七十老人稀。
<br>
<br>　　卷458_47  「老病幽独，偶吟所怀」白居易
<br>
<br>　　眼渐昏昏耳渐聋，满头霜雪半身风。已将身出浮云外，
<br>
<br>　　犹寄形于逆旅中。觞咏罢来宾阁闭，笙歌散后妓房空。
<br>
<br>　　世缘俗念消除尽，别是人间清净翁。
<br>
<br>　　卷458_48  「和杨尚书罢相后夏日游永安水亭兼招本曹杨侍郎同行」白居易
<br>
<br>　　道行无喜退无忧，舒卷如云得自由。良冶动时为哲匠，
<br>
<br>　　巨川济了作虚舟。竹亭阴合偏宜夏，水槛风凉不待秋。
<br>
<br>　　遥爱翩翩双紫凤，入同官署出同游。
<br>
<br>　　卷458_49  「在家出家」白居易
<br>
<br>　　衣食支吾婚嫁毕，从今家事不相仍。夜眠身是投林鸟，
<br>
<br>　　朝饭心同乞食僧。清唳数声松下鹤，寒光一点竹间灯。
<br>
<br>　　中宵入定跏趺坐，女唤妻呼多不应。
<br>
<br>　　卷458_50  「夜凉」白居易
<br>
<br>　　露白风清庭户凉，老人先著夹衣裳。
<br>
<br>　　舞腰歌袖抛何处，唯对无弦琴一张。
<br>
<br>　　卷458_51  「继之尚书自余病来寄遗非一又蒙览醉吟先生…酬谢」白居易
<br>
<br>　　衰残与世日相疏，惠好唯君分有馀。茶药赠多因病久，
<br>
<br>　　衣裳寄早及寒初。交情郑重金相似，诗韵清锵玉不如。
<br>
<br>　　醉傅狂言人尽笑，独知我者是尚书。
<br>
<br>　　卷458_52  「五年秋病后独宿香山寺三绝句」白居易
<br>
<br>　　经年不到龙门寺，今夜何人知我情。
<br>
<br>　　还向畅师房里宿，新秋月色旧滩声。
<br>
<br>　　饮徒歌伴今何在，雨散云飞尽不回。
<br>
<br>　　从此香山风月夜，只应长是一身来。
<br>
<br>　　石盆泉畔石楼头，十二年来昼夜游。
<br>
<br>　　更过今年年七十，假如无病亦宜休。
<br>
<br>　　卷458_53  「题香山新经堂招僧」白居易
<br>
<br>　　烟满秋堂月满庭，香花漠漠磬泠泠。
<br>
<br>　　谁能来此寻真谛，白老新开一藏经。
<br>
<br>　　卷458_54  「偶题邓公（公即给事中E之子也，饥穷老病，退居此村）」白居易
<br>
<br>　　偶因携酒寻村客，聊复回车访薜萝。且值雪寒相慰问，
<br>
<br>　　不妨春暖更经过。翁居山下年空老，我得人间事校多。
<br>
<br>　　一种共翁头似雪，翁无衣食自如何。
<br>
<br>　　卷458_55  「早入皇城赠王留守仆射」白居易
<br>
<br>　　津桥残月晓沈沈，风露凄清禁署深。
<br>
<br>　　城柳宫槐谩摇落，悲愁不到贵人心。
<br>
<br>　　卷458_56  「寄题庐山旧草堂，兼呈二林寺道侣」白居易
<br>
<br>　　三十年前草堂主，而今虽在鬓如丝。登山寻水应无力，
<br>
<br>　　不似江州司马时。渐伏酒魔休放醉，犹残口业未抛诗。
<br>
<br>　　君行过到炉峰下，为报东林长老知。
<br>
<br>　　卷458_57  「改业」白居易
<br>
<br>　　先生老去饮无兴，居士病来闲有馀。犹觉醉吟多放逸，
<br>
<br>　　不如禅定更清虚。柘枝紫袖教丸药，羯鼓苍头遣种蔬。
<br>
<br>　　却被山僧戏相问，一时改业意何如。
<br>
<br>　　卷458_58  「山下留别佛光和尚」白居易
<br>
<br>　　劳师送我下山行，此别何人识此情。
<br>
<br>　　我已七旬师九十，当知后会在他生。
<br>
<br>　　卷458_59  「山中五绝句。岭上云」白居易
<br>
<br>　　岭上白云朝未散，田中青麦旱将枯。
<br>
<br>　　自生自灭成何事，能逐东风作雨无。
<br>
<br>　　卷458_60  「山中五绝句。石上苔」白居易
<br>
<br>　　漠漠斑斑石上苔，幽芳静绿绝纤埃。
<br>
<br>　　路傍凡草荣遭遇，曾得七香车辗来。
<br>
<br>　　卷458_61  「山中五绝句。林下樗」白居易
<br>
<br>　　香檀文桂苦雕镌，生理何曾得自全。
<br>
<br>　　知我无材老樗否，一枝不损尽天年。
<br>
<br>　　卷458_62  「山中五绝句。涧中鱼」白居易
<br>
<br>　　海水桑田欲变时，风涛翻覆沸天池。
<br>
<br>　　鲸吞蛟斗波成血，深涧游鱼乐不知。
<br>
<br>　　卷458_63  「山中五绝句。洞中蝙蝠」白居易
<br>
<br>　　千年鼠化白蝙蝠，黑洞深藏避网罗。
<br>
<br>　　远害全身诚得计，一生幽暗又如何。
<br>
<br>　　卷458_64  「自戏三绝句。心问身」白居易
<br>
<br>　　心问身云何泰然，严冬暖被日高眠。
<br>
<br>　　放君快活知恩否，不早朝来十一年。
<br>
<br>　　卷458_65  「自戏三绝句。身报心」白居易
<br>
<br>　　心是身王身是宫，君今居在我宫中。
<br>
<br>　　是君家舍君须爱，何事论恩自说功。
<br>
<br>　　卷458_66  「自戏三绝句。心重答身」白居易
<br>
<br>　　因我疏慵休罢早，遣君安乐岁时多。
<br>
<br>　　世间老苦人何限，不放君闲奈我何。
<br>
<br>　　卷458_67  「会昌元年春五绝句。病后喜过刘家」白居易
<br>
<br>　　忽忆前年初病后，此生甘分不衔杯。
<br>
<br>　　谁能料得今春事，又向刘家饮酒来。
<br>
<br>　　卷458_68  「会昌元年春五绝句。赠举之仆射」白居易
<br>
<br>　　鸡球饧粥屡开筵，谈笑讴吟间管弦。
<br>
<br>　　一月三回寒食会，春光应不负今年。
<br>
<br>　　卷458_69  「会昌元年春五绝句。卢尹贺梦得会中作」白居易
<br>
<br>　　病闻川守贺筵开，起伴尚书饮一杯。
<br>
<br>　　任意少年长笑我，老人自觅老人来。
<br>
<br>　　卷458_70  「会昌元年春五绝句。题朗之槐亭」白居易
<br>
<br>　　春风可惜无多日，家酝唯残软半瓶。
<br>
<br>　　犹望君归同一醉，篮舁早晚入槐亭。
<br>
<br>　　卷458_71  「会昌元年春五绝句。劝梦得酒」白居易
<br>
<br>　　谁人功画麒麟阁，何客新投魑魅乡。
<br>
<br>　　两处荣枯君莫问，残春更醉两三场。
<br>
<br>　　卷458_72  「过裴令公宅二绝句」白居易
<br>
<br>　　风吹杨柳出墙枝，忆得同欢共醉时。
<br>
<br>　　每到集贤坊地过，不曾一度不低眉。
<br>
<br>　　梁王旧馆雪鳎愁杀邹枚二老翁。
<br>
<br>　　假使明朝深一尺，亦无人到兔园中。
<br>
<br>　　卷458_73  「百日假满，少傅官停，自喜言怀」白居易
<br>
<br>　　长告今朝满十旬，从兹萧洒便终身。老嫌手重抛牙笏，
<br>
<br>　　病喜头轻换角巾。疏傅不朝悬组绶，尚平无累毕婚姻。
<br>
<br>　　人言世事何时了，我是人间事了人。
<br>
<br>　　卷458_74  「早热」白居易
<br>
<br>　　畏景又加旱，火云殊未收。篱暄饥有雀，池涸渴无鸥。
<br>
<br>　　岸帻头仍痛，褰裳汗亦流。若为当此日，迁客向炎州。
<br>
<br>　　卷458_75  「题崔少尹上林坊新居」白居易
<br>
<br>　　坊静居新深且幽，忽疑缩地到沧洲。宅东篱缺嵩峰出，
<br>
<br>　　堂后池开洛水流。高下三层盘野径，沿洄十里泛渔舟。
<br>
<br>　　若能为客烹鸡黍，愿伴田苏日日游。
<br>
<br>　　卷458_76  「新涧亭」白居易
<br>
<br>　　烟萝初合涧新开，闲上西亭日几回。
<br>
<br>　　老病归山应未得，且移泉石就身来。
<br>
<br>　　卷458_77  「对酒有怀寄李十九郎中」白居易
<br>
<br>　　往年江外抛桃叶，去岁楼中别柳枝。寂寞春来一杯酒，
<br>
<br>　　此情唯有李君知。吟君旧句情难忘，风月何时是尽时。
<br>
<br>　　卷458_78  「杨六尚书频寄新诗诗中多有思闲相就之志…报而谕之」白居易
<br>
<br>　　君年殊未及悬车，未合将闲逐老夫。身健正宜金印绶，
<br>
<br>　　位高方称白髭须。若论尘事何由了，但问云心自在无。
<br>
<br>　　进退是非俱是梦，丘中阙下亦何殊。
<br>
<br>　　卷458_79  「偶吟自慰兼呈梦得（予与梦得甲子同，今俱七十）」白居易
<br>
<br>　　且喜同年满七旬，莫嫌衰病莫嫌贫。已为海内有名客，
<br>
<br>　　又占世间长命人。耳里声闻新将相，眼前失尽故交亲。
<br>
<br>　　尊荣富寿难兼得，闲坐思量最要身。
<br>
<br>　　卷458_80  「寄潮州杨继之」白居易
<br>
<br>　　相府潮阳俱梦中，梦中何者是穷通。
<br>
<br>　　他时事过方应悟，不独荣空辱亦空。
<br>
<br>　　卷458_81  「雪暮偶与梦得同致仕裴宾客王尚书饮」白居易
<br>
<br>　　黄昏惨惨雪霏霏，白首相欢醉不归。
<br>
<br>　　四个老人三百岁，人间此会亦应稀。
<br>
<br>　　卷458_82  「雪朝乘兴欲诣李司徒留守，先以五韵戏之」白居易
<br>
<br>　　夜寒生酒思，晓雪引诗情。热饮一两盏，冷吟三五声。
<br>
<br>　　铺花怜地冻，销玉畏天晴。好拂乌巾出，宜披鹤氅行。
<br>
<br>　　梁园应有兴，何不召邹生。
<br>
<br>　　卷458_83  「赠思黯」白居易
<br>
<br>　　为怜清浅爱潺，一日三回到水边。
<br>
<br>　　若道归仁滩更好，主人何故别三年。
<br>
<br>　　卷458_84  「听歌六绝句。听都子歌」白居易
<br>
<br>　　都子新歌有性灵，一声格转已堪听。
<br>
<br>　　更听唱到嫦娥字，犹有樊家旧典刑。
<br>
<br>　　卷458_85  「听歌六绝句。乐世（一名六么）」白居易
<br>
<br>　　管急弦繁拍渐稠，绿腰宛转曲终头。
<br>
<br>　　诚知乐世声声乐，老病人听未免愁。
<br>
<br>　　卷458_86  「听歌六绝句。水调（第五遍乃五言调调韵最切）」白居易
<br>
<br>　　五言一遍最殷勤，调少情多似有因。
<br>
<br>　　不会当时翻曲意，此声肠断为何人。
<br>
<br>　　卷458_87  「听歌六绝句。想夫怜」白居易
<br>
<br>　　玉管朱弦莫急催，容听歌送十分杯。
<br>
<br>　　长爱夫怜第二句，请君重唱夕阳开。
<br>
<br>　　卷458_88  「听歌六绝句。何满子」白居易
<br>
<br>　　世传满子是人名，临就刑时曲始成。
<br>
<br>　　一曲四调歌八叠，从头便是断肠声。
<br>
<br>　　卷458_89  「听歌六绝句。离别难」白居易
<br>
<br>　　绿杨陌上送行人，马去车回一望尘。
<br>
<br>　　不觉别时红泪尽，归来无泪可沾巾。
<br>
<br>　　卷458_90  「闲乐」白居易
<br>
<br>　　坐安卧稳舆平肩，倚杖披衫绕四边。空腹三杯卯后酒，
<br>
<br>　　曲肱一觉醉中眠。更无忙苦吟闲乐，恐是人间自在天。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
