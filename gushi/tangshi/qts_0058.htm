<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷五十八
<br>
<br>　　卷58_1  「中宗降诞日长宁公主满月侍宴应制」李峤
<br>
<br>　　神龙见像日，仙凤养雏年。大火乘天正，明珠对月圆。
<br>
<br>　　作新金箧里，歌奏玉筐前。今日宜孙庆，还参祝寿篇。
<br>
<br>　　卷58_2  「奉和送金城公主适西蕃应制」李峤
<br>
<br>　　汉帝抚戎臣，丝言命锦轮。还将弄机女，远嫁织皮人。
<br>
<br>　　曲怨关山月，妆消道路尘。所嗟李树，空对小榆春。
<br>
<br>　　卷58_3  「侍宴长宁公主东庄应制」李峤
<br>
<br>　　别业临青甸，鸣銮降紫霄。长筵g鹭集，仙管凤凰调。
<br>
<br>　　树接南山近，烟含北渚遥。承恩咸已醉，恋赏未还镳。
<br>
<br>　　卷58_4  「立春日侍宴内殿出剪彩花应制」李峤
<br>
<br>　　早闻年欲至，剪彩学芳辰。缀绿奇能似，裁红巧逼真。
<br>
<br>　　花从箧里发，叶向手中春。不与时光竞，何名天上人。
<br>
<br>　　卷58_5  「奉和人日清晖阁宴群臣遇雪应制」李峤
<br>
<br>　　三阳偏胜节，七日最灵辰。行庆传芳蚁，升高缀彩人。
<br>
<br>　　阶前q候月，楼上雪惊春。今日衔天造，还疑上汉津。
<br>
<br>　　卷58_6  「奉和春日游苑喜雨应制」李峤
<br>
<br>　　仙跸九成台，香筵万寿杯。一旬初降雨，二月早闻雷。
<br>
<br>　　叶向朝Y密，花含宿润开。幸承天泽豫，无使日光催。
<br>
<br>　　卷58_7  「春日侍宴幸芙蓉园应制」李峤
<br>
<br>　　年光竹里遍，春色杏间遥。烟气笼青阁，流文荡画桥。
<br>
<br>　　飞花随蝶舞，艳曲伴莺娇。今日陪欢豫，还疑陟紫霄。
<br>
<br>　　卷58_8  「甘露殿侍宴应制」李峤
<br>
<br>　　月宇临丹地，云窗网碧纱。御筵陈桂醑，天酒酌榴花。
<br>
<br>　　水向浮桥直，城连禁苑斜。承恩恣欢赏，归路满烟霞。
<br>
<br>　　卷58_9  「奉和七夕两仪殿会宴应制」李峤
<br>
<br>　　灵匹三秋会，仙期七夕过。查来人泛海，桥渡鹊填河。
<br>
<br>　　帝缕升银阁，天机罢玉梭。谁言七襄咏，重入五弦歌。
<br>
<br>　　卷58_10  「奉和九月九日登慈恩寺浮图应制」李峤
<br>
<br>　　瑞塔千寻起，仙舆九日来。萸房陈宝席，菊蕊散花台。
<br>
<br>　　御气鹏霄近，升高凤野开。天歌将梵乐，空里共裴回。
<br>
<br>　　卷58_11  「闰九月九日幸总持寺登浮图应制」李峤
<br>
<br>　　闰节开重九，真游下大千。花寒仍荐菊，座晚更披莲。
<br>
<br>　　刹凤回雕辇，帆虹间彩旃。还将西梵曲，助入南薰弦。
<br>
<br>　　卷58_12  「奉和骊山高顶寓目应制」李峤
<br>
<br>　　步辇陟山巅，山高入紫烟。忠臣还捧日，圣后欲扪天。
<br>
<br>　　迥识平陵树，低看华岳莲。帝乡应不远，空见白云悬。
<br>
<br>　　卷58_13  「游禁苑陪幸临渭亭遇雪应制」李峤
<br>
<br>　　同云接野烟，飞雪暗长天。拂树添梅色，过楼助粉妍。
<br>
<br>　　光含班女扇，韵入楚王弦。六出迎仙藻，千箱答瑞年。
<br>
<br>　　卷58_14  「幸白鹿观应制」李峤
<br>
<br>　　驻跸三天路，回旃万仞G.真庭群帝飨，洞府百灵栖。
<br>
<br>　　玉酒仙垆酿，金方暗壁题。伫看青鸟入，还陟紫云梯。
<br>
<br>　　卷58_15  「送沙门弘景道俊玄奘还荆州应制（一作宋之问诗）」李峤
<br>
<br>　　三乘归净域，万骑饯通庄。就日离亭近，弥天别路长。
<br>
<br>　　荆南旋杖钵，渭北限津梁。何日纡真果，还来入帝乡。
<br>
<br>　　卷58_16  「酬和杜五弟晴朝独坐见赠」李峤
<br>
<br>　　平明坐虚馆，旷望几悠哉。宿雾分空尽，朝光度隙来。
<br>
<br>　　影低藤架密，香动药阑开。未展山阳会，空留池上杯。
<br>
<br>　　卷58_17  「同赋山居七夕」李峤
<br>
<br>　　明月青山夜，高天白露秋。花庭开粉席，云岫敞针楼。
<br>
<br>　　石类支机影，池似泛槎流。暂惊河女鹊，终狎野人鸥。
<br>
<br>　　卷58_18  「送崔主簿赴沧州」李峤
<br>
<br>　　紫陌追随日，青门相见时。宦游从此去，离别几年期。
<br>
<br>　　芳桂尊中酒，幽兰下调词。他乡有明月，千里照相思。
<br>
<br>　　卷58_19  「寒食清明日早赴王门率成」李峤
<br>
<br>　　游客趋梁邸，朝光入楚台。槐烟乘晓散，榆火应春开。
<br>
<br>　　日带晴虹上，花随早蝶来。雄风乘令节，馀吹拂轻灰。
<br>
<br>　　卷58_20  「和周记室从驾晓发合璧宫」李峤
<br>
<br>　　濯龙春苑曙，翠凤晓旗舒。野色开烟后，山光澹月馀。
<br>
<br>　　风长笳响咽，川迥骑行疏。珠履陪仙驾，金声振属车。
<br>
<br>　　卷58_21  「和杜侍御太清台宿直旦有怀」李峤
<br>
<br>　　貂冠朝彩振，乌署晓光分。欲啸迁乔侣，先飞掷地文。
<br>
<br>　　庭虚麦雨润，林静蕙风薰。嵇驾终难仰，梁凫且自群。
<br>
<br>　　卷58_22  「和杜学士江南初霁羁怀」李峤
<br>
<br>　　大江开宿雨，征棹下春流。雾卷晴山出，风恬晚浪收。
<br>
<br>　　岸花明水树，川鸟乱沙洲。羁眺伤千里，劳歌动四愁。
<br>
<br>　　卷58_23  「晚景怅然简二三子」李峤
<br>
<br>　　楚客秋悲动，梁台夕望赊。梧桐稍下叶，山桂欲开花。
<br>
<br>　　气引迎寒露，光收向晚霞。长歌白水曲，空对绿池华。
<br>
<br>　　卷58_24  「送李邕（一作送李安邑）」李峤
<br>
<br>　　落日荒郊外，风景正凄凄。离人席上起，征马路傍嘶。
<br>
<br>　　别酒倾壶赠，行书掩泪题。殷勤御沟水，从此各东西。
<br>
<br>　　卷58_25  「又送别」李峤
<br>
<br>　　岐路方为客，芳尊暂解颜。人随转蓬去，春伴落梅还。
<br>
<br>　　白云度汾水，黄河绕晋关。离心不可问，宿昔鬓成斑。
<br>
<br>　　卷58_26  「饯骆四二首」李峤
<br>
<br>　　平生何以乐，斗酒夜相逢。曲中惊别绪，醉里失愁容。
<br>
<br>　　星月悬秋汉，风霜入曙钟。明日临沟水，青山几万重。
<br>
<br>　　甲第驱车入，良宵秉烛游。人追竹林会，酒献菊花秋。
<br>
<br>　　霜吹飘无已，星河漫不流。重嗟欢赏地，翻召别离忧。
<br>
<br>　　卷58_27  「春日游苑喜雨应诏」李峤
<br>
<br>　　园楼春正归，入苑弄芳菲。密雨迎仙步，低云拂御衣。
<br>
<br>　　危花沾易落，度鸟湿难飞。膏泽登千庾，欢情遍九围。
<br>
<br>　　卷58_28  「九日应制得欢字」李峤
<br>
<br>　　令节三秋晚，重阳九日欢。仙杯还泛菊，宝馔且调兰。
<br>
<br>　　御气云霄近，乘高宇宙宽。今朝万寿引，宜向曲中弹。
<br>
<br>　　卷58_29  「二月奉教作」李峤
<br>
<br>　　柳陌莺初啭，梅梁燕始归。和风泛紫若，柔露濯青薇。
<br>
<br>　　日艳临花影，霞翻入浪晖。乘春重游豫，淹赏玩芳菲。
<br>
<br>　　卷58_30  「三月奉教作」李峤
<br>
<br>　　银井桐花发，金堂草色齐。韶光爱日宇，淑气满风蹊。
<br>
<br>　　蝶影将花乱，虹文向水低。芳春随意晚，佳赏日无暌。
<br>
<br>　　卷58_31  「四月奉教作」李峤
<br>
<br>　　暄a三春谢，炎钟九夏初。润浮梅雨夕，凉散麦风馀。
<br>
<br>　　叶暗庭帏满，花残院锦疏。胜情多赏托，尊酒狎林z.
<br>
<br>　　卷58_32  「五月奉教作」李峤
<br>
<br>　　绿树炎氛满，朱楼夏景长。池含冻雨气，山映火云光。
<br>
<br>　　果院新樱熟，花庭曙槿芳。欲逃三伏暑，还泛十旬觞。
<br>
<br>　　卷58_33  「六月奉教作」李峤
<br>
<br>　　养日暂裴回，畏景尚悠哉。避暑移琴席，追凉□□□。
<br>
<br>　　竹风依扇动，桂酒溢壶开。劳饵□飞雪，自可□□□。
<br>
<br>　　卷58_34  「八月奉教作」李峤
<br>
<br>　　黄叶秋风起，苍葭晓露团。鹤鸣初警候，雁上欲凌寒。
<br>
<br>　　月镜如开匣，云缨似缀冠。清尊对F序，高宴有馀欢。
<br>
<br>　　卷58_35  「九月奉教作」李峤
<br>
<br>　　曲池朝下雁，幽砌夕吟蛩。叶径兰芳尽，花潭菊气浓。
<br>
<br>　　寒催四序律，霜度九秋钟。还当明月夜，飞盖远相从。
<br>
<br>　　卷58_36  「十月奉教作」李峤
<br>
<br>　　白藏初送节，玄律始迎冬。林枯黄叶尽，水耗绿池空。
<br>
<br>　　霜待临庭月，寒随入牖风。别有欢娱地，歌舞应丝桐。
<br>
<br>　　卷58_37  「十一月奉教作」李峤
<br>
<br>　　凝阴结暮序，严气肃长飙。霜犯狐裘夕，寒侵兽火朝。
<br>
<br>　　冰深遥架浦，雪冻近封条。平原已从猎，日暮整还镳。
<br>
<br>　　卷58_38  「十二月奉教作」李峤
<br>
<br>　　玉烛年行尽，铜史漏犹长。池冷凝宵冻，庭寒积曙霜。
<br>
<br>　　兰心未动色，梅馆欲含芳。裴回临岁晚，顾步伫春光。
<br>
<br>　　卷58_39  「和L典设扈从东郊忆弟使往安西冬至日恨不得同申拜庆」李峤
<br>
<br>　　玉关方叱驭，桂苑正陪舆。桓岭嗟分翼，姜川限馈鱼。
<br>
<br>　　雪花含□晚，云叶带荆舒。重此西流咏，弥伤南至初。
<br>
<br>　　卷58_40  「马武骑挽歌二首」李峤
<br>
<br>　　五日皆休沐，三泉独不归。池台金阙是，尊酒玳筵非。
<br>
<br>　　巷静游禽入，门闲过客稀。唯馀昔年凤，尚绕故楼飞。
<br>
<br>　　昔下天津馆，尝过帝子家。夜倾金屋酒，春舞玉台花。
<br>
<br>　　试马依红埒，吹箫弄紫霞。谁言东郭路，翻枉北门车。
<br>
<br>　　卷58_41  「武三思挽歌」李峤
<br>
<br>　　玉匣金为缕，银钩石作铭。短歌伤薤曲，长暮泣松扃。
<br>
<br>　　事往昏朝雾，人亡折夜星。忠贤良可惜，图画入丹青。
<br>
<br>　　卷58_42  「天官崔侍郎夫人吴氏挽歌」李峤
<br>
<br>　　宠服当年盛，芳魂此地穷。剑飞龙匣在，人去鹊巢空。
<br>
<br>　　簟怆孤生竹，琴哀半死桐。唯当青史上，千载仰嫔风。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
