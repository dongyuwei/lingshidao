<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百一十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百一十五
<br>
<br>　　卷415_1  「新政县」元稹
<br>
<br>　　新政县前逢月夜，嘉陵江底看星辰。已闻城上三更鼓，
<br>
<br>　　不见心中一个人。须鬓暗添巴路雪，衣裳无复帝乡尘。
<br>
<br>　　曾沾几许名兼利，劳动生涯涉苦辛。
<br>
<br>　　卷415_2  「南昌滩」元稹
<br>
<br>　　渠江明净峡逶迤，船到明滩拽zB迟。橹动摇妨作梦，
<br>
<br>　　巴童指点笑吟诗。馀宿麦黄山腹，日背残花白水湄。
<br>
<br>　　物色可怜心莫恨，此行都是独行时。
<br>
<br>　　卷415_27  「见乐天诗」元稹
<br>
<br>　　通州到日日平西，江馆无人虎印泥。
<br>
<br>　　忽向破檐残漏处，见君诗在柱心题。
<br>
<br>　　卷415_28  「夜坐」元稹
<br>
<br>　　雨滞更愁南瘴毒，月明兼喜北风凉。古城楼影横空馆，
<br>
<br>　　湿地虫声绕暗廊。萤火乱飞秋已近，星辰早没夜初长。
<br>
<br>　　孩提万里何时见，狼藉家书满卧床。
<br>
<br>　　卷415_29  「闻乐天授江州司马」元稹
<br>
<br>　　残灯无焰影幢幢，此夕闻君谪九江。
<br>
<br>　　垂死病中惊坐起，暗风吹雨入寒窗。
<br>
<br>　　卷415_30  「岁日赠拒非」元稹
<br>
<br>　　君思曲水嗟身老，我望通州感道穷。
<br>
<br>　　同入新年两行泪，白头翁坐说城中。
<br>
<br>　　卷415_31  「送卢戡」元稹
<br>
<br>　　红树蝉声满夕阳，白头相送倍相伤。老嗟去日光阴促，
<br>
<br>　　病觉今年昼夜长。顾我亲情皆远道，念君兄弟欲他乡。
<br>
<br>　　红旗满眼襄州路，此别泪流千万行。
<br>
<br>　　卷415_32  「雨声」元稹
<br>
<br>　　风吹竹叶休还动，雨点荷心暗复明。
<br>
<br>　　曾向西江船上宿，惯闻寒夜滴篷声。
<br>
<br>　　卷415_33  「奉和荥阳公离筵作」元稹
<br>
<br>　　南郡生徒辞绛帐，东山妓乐拥油旌。
<br>
<br>　　钧天排比箫韶待，犹顾人间有别情。
<br>
<br>　　卷415_34  「嘉陵水（此后并通州诗）」元稹
<br>
<br>　　古时应是山头水，自古流来江路深。
<br>
<br>　　若使江流会人意，也应知我远来心。
<br>
<br>　　卷415_35  「阆州开元寺壁题乐天诗」元稹
<br>
<br>　　忆君无计写君诗，写尽千行说向谁。
<br>
<br>　　题在阆州东寺壁，几时知是见君时。
<br>
<br>　　卷415_36  「凭李忠州寄书乐天」元稹
<br>
<br>　　万里寄书将出峡，却凭巫峡寄江州。
<br>
<br>　　伤心最是江头月，莫把书将上庾楼。
<br>
<br>　　卷415_37  「得乐天书」元稹
<br>
<br>　　远信入门先有泪，妻惊女哭问何如。
<br>
<br>　　寻常不省曾如此，应是江州司马书。
<br>
<br>　　卷415_38  「寄乐天」元稹
<br>
<br>　　无身尚拟魂相就，身在那无梦往还。
<br>
<br>　　直到他生亦相觅，不能空记树中环。
<br>
<br>　　卷415_39  「酬知退」元稹
<br>
<br>　　终须修到无修处，闻尽声闻始不闻。
<br>
<br>　　莫著妄心销彼我，我心无我亦无君。
<br>
<br>　　卷415_40  「通州」元稹
<br>
<br>　　平生欲得山中住，天与通州绕郡山。
<br>
<br>　　睡到日西无一事，月储三万买教闲。
<br>
<br>　　卷415_41  「酬乐天书后三韵」元稹
<br>
<br>　　今日庐峰霞绕寺，昔时鸾殿凤回书。两封相去八年后，
<br>
<br>　　一种俱云五夜初。渐觉此生都是梦，不能将泪滴双鱼。
<br>
<br>　　卷415_42  「相忆泪」元稹
<br>
<br>　　西江流水到江州，闻道分成九道流。我滴两行相忆泪，
<br>
<br>　　遣君何处遣人求。除非入海无由住，纵使逢滩未拟休。
<br>
<br>　　会向伍员潮上见，气充顽石报心仇。
<br>
<br>　　卷415_43  「喜李十一景信到」元稹
<br>
<br>　　何事相逢翻有泪，念君缘我到通州。
<br>
<br>　　留君剩住君须住，我不自由君自由。
<br>
<br>　　卷415_44  「与李十一夜饮」元稹
<br>
<br>　　寒夜灯前赖酒壶，与君相对兴犹孤。
<br>
<br>　　忠州刺史应闲卧，江水猿声睡得无。
<br>
<br>　　卷415_45  「赠李十一」元稹
<br>
<br>　　淮水连年起战尘，油旌三换一何频。
<br>
<br>　　共君前后俱从事，羞见功名与别人。
<br>
<br>　　卷415_46  「寒食日」元稹
<br>
<br>　　今年寒食好风流，此日一家同出游。
<br>
<br>　　碧水青山无限思，莫将心道是涪州。
<br>
<br>　　卷415_47  「三兄以白角巾寄遗，发不胜冠，因有感叹」元稹
<br>
<br>　　病瘴年深浑秃尽，那能胜置角头巾。暗梳蓬发羞临镜，
<br>
<br>　　私戴莲花耻见人。白发过于冠色白，银钉少校颔中银。
<br>
<br>　　我身四十犹如此，何况吾兄六十身。
<br>
<br>　　卷415_48  「别李十一五绝」元稹
<br>
<br>　　巴南分与亲情别，不料与君床并头。
<br>
<br>　　为我远来休怅望，折君灾难是通州。
<br>
<br>　　京城每与闲人别，犹自伤心与白头。
<br>
<br>　　今日别君心更苦，别君缘是在通州。
<br>
<br>　　万里尚能来远道，一程那忍便分头。
<br>
<br>　　鸟笼猿槛君应会，十步向前非我州。
<br>
<br>　　来时见我江南岸，今日送君江上头。
<br>
<br>　　别后料添新梦寐，虎惊蛇伏是通州。
<br>
<br>　　闻君欲去潜销骨，一夜暗添新白头。
<br>
<br>　　明朝别后应肠断，独棹破船归到州。
<br>
<br>　　卷415_49  「酬乐天醉别」元稹
<br>
<br>　　前回一去五年别，此别又知何日回。
<br>
<br>　　好住乐天休怅望，匹如元不到京来。
<br>
<br>　　卷415_50  「酬乐天雨后见忆」元稹
<br>
<br>　　雨滑危梁性命愁，差池一步一生休。
<br>
<br>　　黄泉便是通州郡，渐入深泥渐到州。
<br>
<br>　　卷415_51  「和乐天过秘阁书省旧厅」元稹
<br>
<br>　　闻君西省重徘徊，秘阁书房次第开。壁记欲题三漏合，
<br>
<br>　　吏人惊问十年来。经排蠹简怜初校，芸长陈根识旧栽。
<br>
<br>　　司马见诗心最苦，满身蚊蚋哭烟埃。
<br>
<br>　　卷415_52  「和乐天赠杨秘书」元稹
<br>
<br>　　旧与杨郎在帝城，搜天斡地觅诗情。曾因并句甘称小，
<br>
<br>　　不为论年便唤兄。刮骨直穿由苦斗，梦肠翻出暂闲行。
<br>
<br>　　因君投赠还相和，老去那能竞底名。
<br>
<br>　　卷415_53  「和乐天题王家亭子」元稹
<br>
<br>　　风吹笋箨飘红砌，雨打桐花尽绿莎。
<br>
<br>　　都大资人无暇日，泛池全少买池多。
<br>
<br>　　卷415_54  「酬乐天频梦微之」元稹
<br>
<br>　　山水万重书断绝，念君怜我梦相闻。
<br>
<br>　　我今因病魂颠倒，唯梦闲人不梦君。
<br>
<br>　　卷415_55  「琵琶」元稹
<br>
<br>　　学语胡儿撼玉玲，甘州破里最星星。
<br>
<br>　　使君自恨常多事，不得工夫夜夜听。
<br>
<br>　　卷415_56  「春词」元稹
<br>
<br>　　山翠湖光似欲流，蜂声鸟思却堪愁。
<br>
<br>　　西施颜色今何在，但看春风百草头。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
