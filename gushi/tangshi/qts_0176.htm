<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百七十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百七十六
<br>
<br>　　卷176_1  「送鲁郡刘长史迁弘农长史」李白
<br>
<br>　　鲁国一杯水，难容横海鳞。仲尼且不敬，况乃寻常人。
<br>
<br>　　白玉换斗粟，黄金买尺薪。闭门木叶下，始觉秋非春。
<br>
<br>　　闻君向西迁，地即鼎湖邻。宝镜匣苍藓，丹经埋素尘。
<br>
<br>　　轩后上天时，攀龙遗小臣。及此留惠爱，庶几风化淳。
<br>
<br>　　鲁缟如白烟，五缣不成束。临行赠贫交，一尺重山岳。
<br>
<br>　　相国齐晏子，赠行不及言。托阴当树李，忘忧当树萱。
<br>
<br>　　他日见张禄，绨袍怀旧恩。
<br>
<br>　　卷176_2  「送族弟单父主簿凝摄宋城主簿至郭南月桥却回…留饮赠之」李白
<br>
<br>　　吾家青萍剑，操割有馀闲。往来纠二邑，此去何时还。
<br>
<br>　　鞍马月桥南，光辉歧路间。贤豪相追饯，却到栖霞山。
<br>
<br>　　群花散芳园，斗酒开离颜。乐酣相顾起，征马无由攀。
<br>
<br>　　卷176_3  「鲁郡东石门送杜二甫」李白
<br>
<br>　　醉别复几日，登临遍池台。何时石门路，重有金樽开。
<br>
<br>　　秋波落泗水，海色明徂徕。飞蓬各自远，且尽手中杯。
<br>
<br>　　卷176_4  「鲁郡尧祠送张十四游河北」李白
<br>
<br>　　猛虎伏尺草，虽藏难蔽身。有如张公子，肮脏在风尘。
<br>
<br>　　岂无横腰剑，屈彼淮阴人。击筑向北燕，燕歌易水滨。
<br>
<br>　　归来泰山上，当与尔为邻。
<br>
<br>　　卷176_5  「杭州送裴大泽赴庐州长史」李白
<br>
<br>　　西江天柱远，东越海门深。去割慈亲恋，行忧报国心。
<br>
<br>　　好风吹落日，流水引长吟。五月披裘者，应知不取金。
<br>
<br>　　卷176_6  「灞陵行送别」李白
<br>
<br>　　送君灞陵亭，灞水流浩浩。上有无花之古树，
<br>
<br>　　下有伤心之春草。我向秦人问路歧，
<br>
<br>　　云是王粲南登之古道。古道连绵走西京，
<br>
<br>　　紫阙落日浮云生。正当今夕断肠处，黄鹂愁绝不忍听。
<br>
<br>　　卷176_7  「送贺监归四明应制」李白
<br>
<br>　　久辞荣禄遂初衣，曾向长生说息机。真诀自从茅氏得，
<br>
<br>　　恩波宁阻洞庭归。瑶台含雾星辰满，仙峤浮空岛屿微。
<br>
<br>　　借问欲栖珠树鹤，何年却向帝城飞。
<br>
<br>　　卷176_8  「送窦司马贬宜春」李白
<br>
<br>　　天马白银鞍，亲承明主欢。斗鸡金宫里，射雁碧云端。
<br>
<br>　　堂上罗中贵，歌钟清夜阑。何言谪南国，拂剑坐长叹。
<br>
<br>　　赵璧为谁点，隋珠枉被弹。圣朝多雨露，莫厌此行难。
<br>
<br>　　卷176_9  「送羽林陶将军」李白
<br>
<br>　　将军出使拥楼船，江上旌旗拂紫烟。万里横戈探虎穴，
<br>
<br>　　三杯拔剑舞龙泉。莫道词人无胆气，临行将赠绕朝鞭。
<br>
<br>　　卷176_10  「送程、刘二侍郎兼独孤判官赴安西幕府」李白
<br>
<br>　　安西幕府多材雄，喧喧惟道三数公。绣衣貂裘明积雪，
<br>
<br>　　飞书走檄如飘风。朝辞明主出紫宫，银鞍送别金城空。
<br>
<br>　　天外飞霜下葱海，火旗云马生光彩。胡塞清尘几日归，
<br>
<br>　　汉家草绿遥相待。
<br>
<br>　　卷176_11  「送侄良携二妓赴会稽，戏有此赠」李白
<br>
<br>　　携妓东山去，春光半道催。遥看若桃李，双入镜中开。
<br>
<br>　　卷176_12  「送贺宾客归越」李白
<br>
<br>　　镜湖流水漾清波，狂客归舟逸兴多。
<br>
<br>　　山阴道士如相见，应写黄庭换白鹅。
<br>
<br>　　卷176_13  「送张遥之寿阳幕府」李白
<br>
<br>　　寿阳信天险，天险横荆关。苻坚百万众，遥阻八公山。
<br>
<br>　　不假筑长城，大贤在其间。战夫若熊虎，破敌有馀闲。
<br>
<br>　　张子勇且英，少轻卫霍孱。投躯紫髯将，千里望风颜。
<br>
<br>　　勖尔效才略，功成衣锦还。
<br>
<br>　　卷176_14  「送裴十八图南归嵩山二首」李白
<br>
<br>　　何处可为别，长安青绮门。胡姬招素手，延客醉金樽。
<br>
<br>　　临当上马时，我独与君言。风吹芳兰折，日没鸟雀喧。
<br>
<br>　　举手指飞鸿，此情难具论。同归无早晚，颍水有清源。
<br>
<br>　　君思颍水绿，忽复归嵩岑。归时莫洗耳，为我洗其心。
<br>
<br>　　洗心得真情，洗耳徒买名。谢公终一起，相与济苍生。
<br>
<br>　　卷176_15  「同王昌龄送族弟襄归桂阳二首」李白
<br>
<br>　　秦地见碧草，楚谣对清樽。把酒尔何思，鹧鸪啼南园。
<br>
<br>　　余欲罗浮隐，犹怀明主恩。踌躇紫宫恋，孤负沧洲言。
<br>
<br>　　终然无心云，海上同飞翻。相期乃不浅，幽桂有芳根。
<br>
<br>　　尔家何在潇湘川， 青莎白石长沙边。昨梦江花照江日，
<br>
<br>　　几枝正发东窗前。觉来欲往心悠然，魂随越鸟飞南天。
<br>
<br>　　秦云连山海相接，桂水横烟不可涉。送君此去令人愁，
<br>
<br>　　风帆茫茫隔河洲。春潭琼草绿可折，西寄长安明月楼。
<br>
<br>　　卷176_16  「送外甥郑灌从军三首」李白
<br>
<br>　　六博争雄好彩来，金盘一掷万人开。
<br>
<br>　　丈夫赌命报天子，当斩胡头衣锦回。
<br>
<br>　　丈八蛇予出陇西，弯弧拂箭白猿啼。
<br>
<br>　　破胡必用龙韬策，积甲应将熊耳齐。
<br>
<br>　　月蚀西方破敌时，及瓜归日未应迟。
<br>
<br>　　斩胡血变黄河水，枭首当悬白鹊旗。
<br>
<br>　　卷176_17  「送于十八应四子举落第还嵩山」李白
<br>
<br>　　吾祖吹橐a，天人信森罗。归根复太素，群动熙元和。
<br>
<br>　　炎炎四真人，け缛籼尾ā＝涣魑奘奔牛杨墨日成科。
<br>
<br>　　夫子闻洛诵，夸才才固多。为金好踊跃，久客方蹉跎。
<br>
<br>　　道可束卖之，五宝溢山河。劝君还嵩丘，开酌盼庭柯。
<br>
<br>　　三花如未落，乘兴一来过。
<br>
<br>　　卷176_18  「送别」李白
<br>
<br>　　寻阳五溪水，沿洄直入巫山里。胜境由来人共传，
<br>
<br>　　君到南中自称美。送君别有八月秋，飒飒芦花复益愁。
<br>
<br>　　云帆望远不相见，日暮长江空自流。
<br>
<br>　　卷176_19  「送族弟绾从军安西」李白
<br>
<br>　　汉家兵马乘北风，鼓行而西破犬戎。尔随汉将出门去，
<br>
<br>　　剪虏若草收奇功。君王按剑望边色，旄头已落胡天空。
<br>
<br>　　匈奴系颈数应尽，明年应入蒲萄宫。
<br>
<br>　　卷176_20  「送梁公昌从信安北征」李白
<br>
<br>　　入幕推英选，捐书事远戎。高谈百战术，郁作万夫雄。
<br>
<br>　　起舞莲花剑，行歌明月弓。将飞天地阵，兵出塞垣通。
<br>
<br>　　祖席留丹景，征麾拂彩虹。旋应献凯入，麟阁伫深功。
<br>
<br>　　卷176_21  「送白利从金吾董将军西征」李白
<br>
<br>　　西羌延国讨，白起佐军威。剑决浮云气，弓弯明月辉。
<br>
<br>　　马行边草绿，旌卷曙霜飞。抗手凛相顾，寒风生铁衣。
<br>
<br>　　卷176_22  「送张秀才从军」李白
<br>
<br>　　六驳食猛虎，耻从驽马群。一朝长鸣去，矫若龙行云。
<br>
<br>　　壮士怀远略，志存解世纷。周粟犹不顾，齐安肯分。
<br>
<br>　　抱剑辞高堂，将投崔冠军。长策扫河洛，宁亲归汝坟。
<br>
<br>　　当令千古后，麟阁著奇勋。
<br>
<br>　　卷176_23  「送崔度还吴（度，故人礼部员外国辅之子）」李白
<br>
<br>　　幽燕沙雪地，万里尽黄云。朝吹归秋雁，南飞日几群。
<br>
<br>　　中有孤凤雏，哀鸣九天闻。我乃重此鸟，彩章五色分。
<br>
<br>　　胡为杂凡禽，雏鹜轻贱君。举手捧尔足，疾心若火焚。
<br>
<br>　　拂羽泪满面，送之吴江濉Ｈビ昂霾患，踌躇日将曛。
<br>
<br>　　卷176_24  「送祝八之江东，赋得浣纱石」李白
<br>
<br>　　西施越溪女，明艳光云海。未入吴王宫殿时，
<br>
<br>　　浣纱古石今犹在。桃李新开映古查，菖蒲犹短出平沙。
<br>
<br>　　昔时红粉照流水，今日青苔覆落花。君去西秦适东越，
<br>
<br>　　碧山青江几超忽。若到天涯思故人，浣纱石上窥明月。
<br>
<br>　　卷176_25  「送侯十一」李白
<br>
<br>　　朱亥已击晋，侯嬴尚隐身。时无魏公子，岂贵抱关人。
<br>
<br>　　余亦不火食，游梁同在陈。空馀湛卢剑，赠尔托交亲。
<br>
<br>　　卷176_26  「鲁中送二从弟赴举之西京（一作送族弟B）」李白
<br>
<br>　　鲁客向西笑，君门若梦中。霜凋逐臣发，日忆明光宫。
<br>
<br>　　复羡二龙去，才华冠世雄。平衢骋高足，逸翰凌长风。
<br>
<br>　　舞袖拂秋月，歌筵闻早鸿。送君日千里，良会何由同。
<br>
<br>　　卷176_27  「奉饯高尊师如贵道士传道毕归北海」李白
<br>
<br>　　道隐不可见，灵书藏洞天。吾师四万劫，历世递相传。
<br>
<br>　　别杖留青竹，行歌蹑紫烟。离心无远近，长在玉京悬。
<br>
<br>　　卷176_28  「金陵送张十一再游东吴」李白
<br>
<br>　　张翰黄花句，风流五百年。谁人今继作，夫子世称贤。
<br>
<br>　　再动游吴棹，还浮入海船。春光白门柳，霞色赤城天。
<br>
<br>　　去国难为别，思归各未旋。空馀贾生泪，相顾共凄然。
<br>
<br>　　卷176_29  「送纪秀才游越」李白
<br>
<br>　　海水不满眼，观涛难称心。即知蓬莱石，却是巨鳌簪。
<br>
<br>　　送尔游华顶，令余发舄吟。仙人居射的，道士住山阴。
<br>
<br>　　禹穴寻溪入，云门隔岭深。绿萝秋月夜，相忆在鸣琴。
<br>
<br>　　卷176_30  「送长沙陈太守二首」李白
<br>
<br>　　长沙陈太守，逸气凌青松。英主赐五马，本是天池龙。
<br>
<br>　　湘水回九曲，衡山望五峰。荣君按节去，不及远相从。
<br>
<br>　　七郡长沙国，南连湘水滨。定王垂舞袖，地窄不回身。
<br>
<br>　　莫小二千石，当安远俗人。洞庭乡路远，遥羡锦衣春。
<br>
<br>　　卷176_31  「送杨燕之东鲁」李白
<br>
<br>　　关西杨伯起，汉日旧称贤。四代三公族，清风播人天。
<br>
<br>　　夫子华阴居，开门对玉莲。何事历衡霍，云帆今始还。
<br>
<br>　　君坐稍解颜，为君歌此篇。我固侯门士，谬登圣主筵。
<br>
<br>　　一辞金华殿，蹭蹬长江边。二子鲁门东，别来已经年。
<br>
<br>　　因君此中去，不觉泪如泉。
<br>
<br>　　卷176_32  「送蔡山人」李白
<br>
<br>　　我本不弃世，世人自弃我。一乘无倪舟，八极纵远舵。
<br>
<br>　　燕客期跃马，唐生安敢讥。采珠勿惊龙，大道可暗归。
<br>
<br>　　故山有松月，迟尔玩清晖。
<br>
<br>　　卷176_33  「送萧三十一之鲁中，兼问稚子伯禽」李白
<br>
<br>　　六月南风吹白沙，吴牛喘月气成霞。水国郁蒸不可处，
<br>
<br>　　时炎道远无行车。夫子如何涉江路，云帆袅袅金陵去。
<br>
<br>　　高堂倚门望伯鱼，鲁中正是趋庭处。我家寄在沙丘傍，
<br>
<br>　　三年不归空断肠。君行既识伯禽子，应驾小车骑白羊。
<br>
<br>　　卷176_34  「送杨山人归嵩山」李白
<br>
<br>　　我有万古宅，嵩阳玉女峰。长留一片月，挂在东溪松。
<br>
<br>　　尔去掇仙草，菖蒲花紫茸。岁晚或相访，青天骑白龙。
<br>
<br>　　卷176_35  「送殷淑三首」李白
<br>
<br>　　海水不可解，连江夜为潮。俄然浦屿阔，岸去酒船遥。
<br>
<br>　　惜别耐取醉，鸣榔且长谣。天明尔当去，应便有风飘。
<br>
<br>　　白鹭洲前月，天明送客回。青龙山后日，早出海云来。
<br>
<br>　　流水无情去，征帆逐吹开。相看不忍别，更进手中杯。
<br>
<br>　　痛饮龙筇下，灯青月复寒。醉歌惊白鹭，半夜起沙滩。
<br>
<br>　　卷176_36  「送岑征君归鸣皋山」李白
<br>
<br>　　岑公相门子，雅望归安石。奕世皆夔龙，中台竟三拆。
<br>
<br>　　至人达机兆，高揖九州伯。奈何天地间，而作隐沦客。
<br>
<br>　　贵道能全真，潜辉卧幽邻。探元入默，观化游无垠。
<br>
<br>　　光武有天下，严陵为故人。虽登洛阳殿，不屈巢由身。
<br>
<br>　　余亦谢明主，今称偃蹇臣。登高览万古，思与广成邻。
<br>
<br>　　蹈海宁受赏，还山非问津。西来一摇扇，共拂元规尘。
<br>
<br>　　卷176_37  「送范山人归泰山」李白
<br>
<br>　　鲁客抱白鹤，别余往泰山。初行若片云，杳在青崖间。
<br>
<br>　　高高至天门，日观近可攀。云山望不及，此去何时还。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
