<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷六十
<br>
<br>　　卷60_1  「珠」李峤
<br>
<br>　　灿烂金舆侧，玲珑玉殿隈。昆池明月满，合浦夜光回。
<br>
<br>　　彩逐灵蛇转，形随舞凤来。甘泉宫起罢，花媚望风台。
<br>
<br>　　卷60_2  「玉」李峤
<br>
<br>　　映石先过魏，连城欲向秦。洛阳陪胜友，燕赵类佳人。
<br>
<br>　　方水晴虹媚，常山瑞马新。徒为卞和识，不遇楚王珍。
<br>
<br>　　卷60_3  「金」李峤
<br>
<br>　　南楚标前贡，西秦识旧城。祭天封汉岭，掷地警孙声。
<br>
<br>　　向日披沙净，含风振铎鸣。方同杨伯起，独有四知名。
<br>
<br>　　卷60_4  「银」李峤
<br>
<br>　　思妇屏辉掩，游人烛影长。玉壶初下箭，桐井共安床。
<br>
<br>　　色带长河色，光浮满月光。灵山有珍瓮，仙阙荐君王。
<br>
<br>　　卷60_5  「钱」李峤
<br>
<br>　　汉日五铢建，姬年九府流。天龙带泉宝，地马列金沟。
<br>
<br>　　赵壹囊初乏，何曾箸欲收。金门应入论，玉井冀来求。
<br>
<br>　　卷60_6  「锦」李峤
<br>
<br>　　汉使巾车远，河阳步障陈。云浮仙石日，霞满蜀江春。
<br>
<br>　　机迥回文巧，绅兼束发新。若逢楚王贵，不作夜行人。
<br>
<br>　　卷60_7  「罗」李峤
<br>
<br>　　妙舞随裙动，行歌入扇清。莲花依帐发，秋月鉴帷明。
<br>
<br>　　云薄衣初卷，蝉飞翼转轻。若珍三代服，同擅绮纨名。
<br>
<br>　　卷60_8  「绫」李峤
<br>
<br>　　金缕通秦国，为裘指魏君。落花遥写雾，飞鹤近图云。
<br>
<br>　　马眼冰凌影，竹根雪霰文。何当画秦女，烟际坐氤氲。
<br>
<br>　　卷60_9  「素」李峤
<br>
<br>　　□□□□女，纤腰洛浦妃。□□远方望，雁足上林飞。
<br>
<br>　　妙夺鲛绡色，光腾月扇辉。非君下路去，谁赏故人机。
<br>
<br>　　卷60_10  「布」李峤
<br>
<br>　　御绩创羲黄，缁冠表素王。瀑飞临碧海，火浣擅炎方。
<br>
<br>　　孙被登三相，刘衣阐四方。伫因舂斗粟，来晓棣华芳。
<br>
<br>　　卷60_11  「舟」李峤
<br>
<br>　　征棹三江暮，连樯万里回。相乌风际转，画o浪前开。
<br>
<br>　　羽客乘霞至，仙人弄月来。何当同傅说，特展巨川材。
<br>
<br>　　卷60_12  「车」李峤
<br>
<br>　　天子驭金根，蒲轮辟四门。五神趋雪至，双毂似雷奔。
<br>
<br>　　丹凤栖金辖，非熊载宝轩。无阶忝虚左，珠乘奉王言。
<br>
<br>　　卷60_13  「床」李峤
<br>
<br>　　传闻有象床，畴昔献君王。玳瑁千金起，珊瑚七宝妆。
<br>
<br>　　桂筵含柏馥，兰席拂沉香。愿奉罗帷夜，长乘秋月光。
<br>
<br>　　卷60_14  「席」李峤
<br>
<br>　　避席承宣父，重筵揖戴公。桂香浮半月，兰气袭回风。
<br>
<br>　　舞拂丹霞上，歌清白雪中。伫将文绮色，舒卷帝王宫。
<br>
<br>　　卷60_15  「帷」李峤
<br>
<br>　　久闭先生户，高褰太守车。罗将翡翠合，锦逐凤凰舒。
<br>
<br>　　明月弹琴夜，清风入幌初。方知决胜策，黄石受兵书。
<br>
<br>　　卷60_16  「帘」李峤
<br>
<br>　　清风时入燕，紫殿几含秋。暧暧笼铃阁，纤纤上玉钩。
<br>
<br>　　窗中翡翠动，户外水精浮。巧作盘龙势，长迎飞燕游。
<br>
<br>　　卷60_17  「屏」李峤
<br>
<br>　　洞彻琉璃蔽，威纡屈膝回。锦中云母列，霞上织成开。
<br>
<br>　　山水含春动，神仙倒景来。修身兼竭节，谁识作铭才。
<br>
<br>　　卷60_18  「被」李峤
<br>
<br>　　桂友寻东阁，兰交聚北堂。象筵分锦绣，罗荐合鸳鸯。
<br>
<br>　　光逸偷眠稳，王章泣恨长。孔怀欣共寝，棣萼几含芳。
<br>
<br>　　卷60_19  「鉴」李峤
<br>
<br>　　明鉴掩尘埃，含情照魏台。日中乌鹊至，花里凤凰来。
<br>
<br>　　玉彩疑冰彻，金辉似月开。方知乐彦辅，自有鉴人才。
<br>
<br>　　卷60_20  「扇」李峤
<br>
<br>　　翟羽旧传名，蒲葵价不轻。花芳不满面，罗薄讵障声。
<br>
<br>　　御热含风细，临秋带月明。同心如可赠，持表合欢情。
<br>
<br>　　卷60_21  「烛」李峤
<br>
<br>　　兔月清光隐，龙盘画烛新。三星花入夜，四序玉调晨。
<br>
<br>　　浮炷依罗幌，吹香匝绮茵。若逢燕国相，持用举贤人。
<br>
<br>　　卷60_22  「酒」李峤
<br>
<br>　　孔坐洽良俦，陈筵几献酬。临风竹叶满，湛月桂香浮。
<br>
<br>　　每接高阳宴，长陪河朔游。会从玄石饮，云雨出圆丘。
<br>
<br>　　卷60_23  「兰」李峤
<br>
<br>　　虚室重招寻，忘言契断金。英浮汉家酒，雪俪楚王琴。
<br>
<br>　　广殿轻香发，高台远吹吟。河汾应擢秀，谁肯访山阴。
<br>
<br>　　卷60_24  「菊」李峤
<br>
<br>　　玉律三秋暮，金精九日开。荣舒洛媛浦，香泛野人杯。
<br>
<br>　　[靡寒潭侧，丰茸晓岸隈。黄花今日晚，无复白衣来。
<br>
<br>　　卷60_25  「竹」李峤
<br>
<br>　　高楚江澹婵娟含曙氛。白花摇凤影，青节动龙文。
<br>
<br>　　叶扫东南日，枝捎西北云。谁知湘水上，流泪独思君。
<br>
<br>　　卷60_26  「藤」李峤
<br>
<br>　　吐叶依松磴，舒苗长石台。神农尝药罢，质子寄书来。
<br>
<br>　　色映蒲萄架，花分竹叶杯。金堤不见识，玉润几重开。
<br>
<br>　　卷60_27  「萱」李峤
<br>
<br>　　屣步寻芳草，忘忧自结丛。黄英开养性，绿叶正依笼。
<br>
<br>　　色湛仙人露，香传少女风。还依北堂下，曹植动文雄。
<br>
<br>　　卷60_28  「茅」李峤
<br>
<br>　　楚甸供王日，衡阳入贡年。包青野外，鸱啸绮楹前。
<br>
<br>　　尧帝成茨罢，殷汤祭雨旋。方期大君锡，不惧小巫捐。
<br>
<br>　　卷60_29  「荷」李峤
<br>
<br>　　新溜满澄陂，圆荷影若规。风来香气远，日落盖阴移。
<br>
<br>　　鱼戏排缃叶，龟浮见绿池。魏朝难接采，楚服但同披。
<br>
<br>　　卷60_30  「萍」李峤
<br>
<br>　　二月虹初见，三春蚁正浮。青O含吹转，紫蒂带波流。
<br>
<br>　　屡逐明神荐，常随旅客游。既能甜似蜜，还绕楚王舟。
<br>
<br>　　卷60_31  「菱」李峤
<br>
<br>　　钜野韶光暮，东平春溜通。影摇江浦月，香引棹歌风。
<br>
<br>　　日色翻池上，潭花发镜中。五湖多赏乐，千里望难穷。
<br>
<br>　　卷60_32  「瓜」李峤
<br>
<br>　　欲识东陵味，青门五色瓜。龙蹄远珠履，女臂动金花。
<br>
<br>　　六子方呈瑞，三仙实可嘉。终朝奉，谒帝伫非赊。
<br>
<br>　　卷60_33  「松」李峤
<br>
<br>　　郁郁高岩表，森森幽涧陲。鹤栖君子树，风拂大夫枝。
<br>
<br>　　百尺条阴合，千年盖影披。岁寒终不改，劲节幸君知。
<br>
<br>　　卷60_34  「桂」李峤
<br>
<br>　　未殖银宫里，宁移玉殿幽。枝生无限月，花满自然秋。
<br>
<br>　　侠客条为马，仙人叶作舟。愿君期道术，攀折可淹留。
<br>
<br>　　卷60_35  「槐」李峤
<br>
<br>　　暮律移寒火，春宫长旧栽。叶生驰道侧，花落凤庭隈。
<br>
<br>　　烈士怀忠触，鸿儒访业来。何当赤墀下，疏干拟三台。
<br>
<br>　　卷60_36  「柳」李峤
<br>
<br>　　杨柳郁氤氲，金堤总翠氛。庭前花类雪，楼际叶如云。
<br>
<br>　　列宿分龙影，芳池写凤文。短箫何以奏，攀折为思君。
<br>
<br>　　卷60_37  「桐」李峤
<br>
<br>　　孤秀峄阳岑，亭亭出众林。春光杂凤影，秋月弄圭阴。
<br>
<br>　　高映龙门迥，双依玉井深。不因将入爨，谁谓作鸣琴。
<br>
<br>　　卷60_38  「桃」李峤
<br>
<br>　　独有成蹊处，华发井傍。山风凝笑脸，朝露泫啼妆。
<br>
<br>　　隐士颜应改，仙人路渐长。还欣上林苑，千岁奉君王。
<br>
<br>　　卷60_39  「李」李峤
<br>
<br>　　潘岳闲居日，王戎戏陌辰。蝶游芳径馥，莺啭弱枝新。
<br>
<br>　　叶暗青房晚，花明玉井春。方知有灵干，特用表真人。
<br>
<br>　　卷60_40  「梨」李峤
<br>
<br>　　擅美玄光侧，传芳瀚海中。凤文疏象郡，花影丽新丰。
<br>
<br>　　色对瑶池紫，甘依大谷红。若令逢汉主，还冀识张公。
<br>
<br>　　卷60_41  「梅」李峤
<br>
<br>　　大庾敛寒光，南枝独早芳。雪含朝暝色，风引去来香。
<br>
<br>　　妆面回青镜，歌尘起画梁。若能遥止渴，何暇泛琼浆。
<br>
<br>　　卷60_42  「橘」李峤
<br>
<br>　　万里盘根植，千秋布叶繁。既荣潘子赋，方重陆生言。
<br>
<br>　　玉花含霜动，金衣逐吹翻。愿辞湘水曲，长茂上林园。
<br>
<br>　　卷60_43  「凤」李峤
<br>
<br>　　有鸟居丹穴，其名曰凤凰。九苞应灵瑞，五色成文章。
<br>
<br>　　屡向秦楼侧，频过洛水阳。鸣岐今日见，阿x伫来翔。
<br>
<br>　　卷60_44  「鹤」李峤
<br>
<br>　　黄鹤远联翩，从鸾下紫烟。翱翔一万里，来去几千年。
<br>
<br>　　已憩青田侧，时游丹禁前。莫言空警露，犹冀一闻天。
<br>
<br>　　卷60_45  「乌」李峤
<br>
<br>　　日路朝飞急，霜台夕影寒。联翩依月树，迢递绕风竿。
<br>
<br>　　白首何年改，青琴此夜弹。灵台如可托，千里向长安。
<br>
<br>　　卷60_46  「鹊」李峤
<br>
<br>　　不分荆山抵，甘从石印飞。危巢畏风急，绕树觉星稀。
<br>
<br>　　喜逐行人至，愁随织女归。倘游明镜里，朝夕动光辉。
<br>
<br>　　卷60_47  「雁」李峤
<br>
<br>　　春晖满朔方，归雁发衡阳。望月惊弦影，排云结阵行。
<br>
<br>　　往还倦南北，朝夕苦风霜。寄语能鸣侣，相随入帝乡。
<br>
<br>　　卷60_48  「凫」李峤
<br>
<br>　　飒沓睢阳澹浮游汉水隈。钱飞出井见，鹤引入琴哀。
<br>
<br>　　李陵赋诗罢，王乔曳舄来。何当归太液，翱集动成雷。
<br>
<br>　　卷60_49  「莺」李峤
<br>
<br>　　芳树杂花红，群莺乱晓空。声分折杨吹，娇韵落梅风。
<br>
<br>　　写啭清弦里，迁乔暗木中。友生若可冀，幽谷响还通。
<br>
<br>　　卷60_50  「雉」李峤
<br>
<br>　　白雉振朝声，飞来表太平。楚郊疑凤出，陈宝若鸡鸣。
<br>
<br>　　童子怀仁至，中郎作赋成。冀君看饮啄，耿介独含情。
<br>
<br>　　卷60_51  「燕」李峤
<br>
<br>　　天女伺辰至，玄衣澹碧空。差池沐时雨，颉颃舞春风。
<br>
<br>　　相贺雕阑侧，双飞翠幕中。勿惊留爪去，犹冀识吴宫。
<br>
<br>　　卷60_52  「雀」李峤
<br>
<br>　　大厦初成日，嘉宾集杏梁。衔书表周瑞，入幕应王祥。
<br>
<br>　　暮宿江城里，朝游涟水傍。愿齐鸿鹄至，希逐凤凰翔。
<br>
<br>　　卷60_53  「龙」李峤
<br>
<br>　　衔烛耀幽都，含章拟凤雏。西秦饮渭水，东洛荐河图。
<br>
<br>　　带火移星陆，升云出鼎湖。希逢圣人步，庭阙正晨趋。
<br>
<br>　　卷60_54  「麟」李峤
<br>
<br>　　汉祀应祥开，鲁郊西狩回。奇音中钟吕，成角喻英才。
<br>
<br>　　画像临仙阁，藏书入帝台。若惊能吐哺，为待凤凰来。
<br>
<br>　　卷60_55  「象」李峤
<br>
<br>　　郁林开郡毕，维扬作贡初。万推方演梦，惠子正焚书。
<br>
<br>　　执燧奔吴战，量舟入魏墟。六牙行致远，千叶奉高居。
<br>
<br>　　卷60_56  「马」李峤
<br>
<br>　　天马本来东，嘶惊御史骢。苍龙遥逐日，紫燕迥追风。
<br>
<br>　　明月来鞍上，浮云落盖中。得随穆天子，何假唐成公。
<br>
<br>　　卷60_57  「牛」李峤
<br>
<br>　　齐歌初入相，燕阵早横功。欲向桃林下，先过梓树中。
<br>
<br>　　在吴频喘月，奔梦屡惊风。不用五丁士，如何九折通。
<br>
<br>　　卷60_58  「豹」李峤
<br>
<br>　　车法肇宗周，鼷文阐大猷。还将君子变，来蕴太公筹。
<br>
<br>　　委质超羊A，飞名列虎侯。若令逢雨露，长隐南山幽。
<br>
<br>　　卷60_59  「熊」李峤
<br>
<br>　　导洛宜阳右，乘春别馆前。昭仪忠汉日，太傅翊周年。
<br>
<br>　　列射三侯满，兴师七步旋。莫言舒紫褥，犹异饮清泉。
<br>
<br>　　卷60_60  「鹿」李峤
<br>
<br>　　涿鹿闻中冀，秦原辟帝畿。柰花开旧苑，萍叶蔼前诗。
<br>
<br>　　道士乘仙日，先生折角时。方怀丈夫志，抗首别心期。
<br>
<br>　　卷60_61  「羊」李峤
<br>
<br>　　绝饮惩浇俗，行驱梦逸材。仙人拥石去，童子驭车来。
<br>
<br>　　夜玉含星动，晨毡映雪开。莫言鸿渐力，长牧上林隈。
<br>
<br>　　卷60_62  「兔」李峤
<br>
<br>　　上蔡应初击，平冈远不稀。目随槐叶长，形逐桂条飞。
<br>
<br>　　汉月澄秋色，梁园映雪辉。唯当感纯孝，郛郭引兵威。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
