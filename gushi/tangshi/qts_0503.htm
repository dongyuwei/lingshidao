<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百零三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷五百零三
<br>
<br>　　卷503_1  「留辞杭州姚合郎中」周贺
<br>
<br>　　波涛千里隔，抱疾亦相寻。会宿逢高士，辞归值积霖。
<br>
<br>　　丛桑山店迥，孤烛海船深。尚有重来约，知无省阁心。
<br>
<br>　　卷503_2  「酬吴之问见赠（一作酬吴处士。一作寄朱庆馀）」周贺
<br>
<br>　　已当鸣雁夜，多事不同居。故疾离城晚，秋霖见月疏。
<br>
<br>　　趁风开静户，带叶卷残书。荡桨期南去，荒园久废锄。
<br>
<br>　　卷503_3  「送分定归灵夏」周贺
<br>
<br>　　南游多老病，见说讲经稀。塞寺几僧在，关城空自归。
<br>
<br>　　带河衰草断，映日旱沙飞。却到禅斋后，边军识衲衣。
<br>
<br>　　卷503_4  「与崔m话别」周贺
<br>
<br>　　归思缘平泽，幽斋夜话迟。人寻冯翊去，草向建康衰。
<br>
<br>　　雨雪生中路，干戈阻后期。几年方见面，应是镊苍髭。
<br>
<br>　　卷503_5  「题何氏池亭」周贺
<br>
<br>　　信是虚闲地，亭高亦有苔。绕池逢石坐，穿竹引山回。
<br>
<br>　　果落纤萍散，龟行细草开。主人偏好事，终不厌频来。
<br>
<br>　　卷503_6  「送表兄东南游」周贺
<br>
<br>　　山水叠层层，吾兄涉又登。挂帆春背雁，寻磬夜逢僧。
<br>
<br>　　雪溜悬衡岳，江云盖秣陵。评文永不忘，此说是中兴。
<br>
<br>　　卷503_7  「送康绍归建业」周贺
<br>
<br>　　南朝秋色满，君去意如何。帝业空城在，民田坏冢多。
<br>
<br>　　月圆台独上，栗绽寺频过。篱下西江阔，相思见白波。
<br>
<br>　　卷503_8  「再过王辂原居纳凉」周贺
<br>
<br>　　夏天多忆此，早晚得秋分。旧月来还见，新蝉坐忽闻。
<br>
<br>　　扇风调病叶，沟水隔残云。别有微凉处，从容不似君。
<br>
<br>　　卷503_9  「送耿山人归湖南（一作送耿逸人南归）」周贺
<br>
<br>　　南行随越僧，别业几池菱。两鬓已垂白，五湖归挂罾。
<br>
<br>　　夜涛鸣栅锁，寒苇露船灯。去此应无事，却来知不能。
<br>
<br>　　卷503_10  「送省己上人归太原」周贺
<br>
<br>　　惜别听边漏，窗灯落烬重。寒僧回绝塞，夕雪下穷冬。
<br>
<br>　　出定闻残角，休兵见坏锋。何年更来此，老却倚阶松。
<br>
<br>　　卷503_11  「宿甄山南溪昼公院（一作宿杼山昼公禅堂）」周贺
<br>
<br>　　从作两河客，别离经半年。却来峰顶宿，知废甄南禅。
<br>
<br>　　馀雾沉斜月，孤灯照落泉。何当闲事尽，相伴老溪边。
<br>
<br>　　卷503_12  「相次寻举客寄住人（一作再经三叟居）」周贺
<br>
<br>　　停桡因旧识，白发向波涛。以我往来倦，知君耕稼劳。
<br>
<br>　　渚田临舍尽，坂路出檐高。游者还南去，终期伴尔曹。
<br>
<br>　　卷503_13  「出关寄贾岛」周贺
<br>
<br>　　旧乡无子孙，谁共老青门。迢递早秋路，别离深夜村。
<br>
<br>　　伊流偕行客，岳响答啼猿。去后期招隐，何当复此言。
<br>
<br>　　卷503_14  「暮冬长安旅舍」周贺
<br>
<br>　　湖外谁相识，思归日日频。遍寻新住客，少见故乡人。
<br>
<br>　　失计空知命，劳生耻为身。惟看洞庭树，即是旧山春。
<br>
<br>　　卷503_15  「赠胡僧」周贺
<br>
<br>　　瘦形无血色，草屦著行穿。闲话似持咒，不眠同坐禅。
<br>
<br>　　背经来汉地，袒膊过冬天。情性人难会，游方应信缘。
<br>
<br>　　卷503_16  「赠李主簿」周贺
<br>
<br>　　税时兼主印，每日得闲稀。对酒妨料吏，为官亦典衣。
<br>
<br>　　案迟吟坐待，宅近步行归。见说论诗道，应愁判是非。
<br>
<br>　　卷503_17  「同朱庆馀宿翊西上人房」周贺
<br>
<br>　　溪僧还共谒，相与坐寒天。屋雪凌高烛，山茶称远泉。
<br>
<br>　　夜清更彻寺，空阔雁冲烟。莫怪多时话，重来又隔年。
<br>
<br>　　卷503_18  「寄姚合郎中」周贺
<br>
<br>　　转刺名山郡，连年别省曹。分题得客少，著价买书高。
<br>
<br>　　晚柳蝉和角，寒城烛照涛。鄱溪卧疾久，未获后乘骚。
<br>
<br>　　卷503_19  「休粮僧」周贺
<br>
<br>　　一斋难过日，况是更休粮。养力时行道，闻钟不上堂。
<br>
<br>　　唯留温药火，未写化金方。旧有山厨在，从僧请作房。
<br>
<br>　　卷503_20  「怀西峰隐者」周贺
<br>
<br>　　灌木藏岑色，天寒望即愁。高斋何日去，远瀑入城流。
<br>
<br>　　腊近溪书绝，灯残夜雪稠。迩来相忆处，枕上苦吟休。
<br>
<br>　　卷503_21  「赠柏岩禅师」周贺
<br>
<br>　　野寺绝依念，灵山会遍行。老来披衲重，病后读经生。
<br>
<br>　　乞食嫌村远，寻溪爱路平。多年柏岩住，不记柏岩名。
<br>
<br>　　卷503_22  「旅怀」周贺
<br>
<br>　　不觉月又尽，未归还到春。雪通庐岳梦，树匝草堂身。
<br>
<br>　　泽雁和寒露，江槎带远薪。何年自此去，旧国复为邻。
<br>
<br>　　卷503_23  「缑氏韦明府厅」周贺
<br>
<br>　　贵邑清风满，谁同上宰心。杉松出郭外，雨电下嵩阴。
<br>
<br>　　度雁方离垒，来僧始别岑。西池月才迥，会接一宵吟。
<br>
<br>　　卷503_24  「送朱庆馀（一作广陵道逢方干）」周贺
<br>
<br>　　野客行无定，全家在浦东。寄眠僧阁静，赠别橐金空。
<br>
<br>　　旧里千山隔，归舟百计同。药资如有分，相约老吴中。
<br>
<br>　　卷503_25  「宿开元寺楼」周贺
<br>
<br>　　西峰残日落，谁见寂寥心。孤枕客眠久，两廊僧话深。
<br>
<br>　　寒扉关雨气，风叶隐钟音。此爱东楼望，仍期别夜寻。
<br>
<br>　　卷503_26  「送僧还南岳」周贺
<br>
<br>　　辞僧下水栅，因梦岳钟声。远路独归寺，几时重到城。
<br>
<br>　　风高寒叶落，雨绝夜堂清。自说深居后，邻州亦不行。
<br>
<br>　　卷503_27  「秋思」周贺
<br>
<br>　　杨柳已秋思，楚田仍刈禾。归心病起切，败叶夜来多。
<br>
<br>　　细雨城蝉噪，残阳峤客过。旧山馀业在，杳隔洞庭波。
<br>
<br>　　卷503_28  「旅情」周贺
<br>
<br>　　黄叶下阶频，徐徐起病身。残秋萤出尽，独夜雁来新。
<br>
<br>　　别业去千里，旧乡空四邻。孤舟寻几度，又识岳阳人。
<br>
<br>　　卷503_29  「送灵应禅师（一作送禅师）」周贺
<br>
<br>　　寒天仍远去，离寺雪霏霏。古迹曾重到，生涯不暂归。
<br>
<br>　　坐禅山店暝，补衲夜灯微。巡礼何时住，相逢的是稀。
<br>
<br>　　卷503_30  「送陆判官防秋（一作送防秋人）」周贺
<br>
<br>　　匹马无穷地，三年逐大军。算程淮邑远，起帐夕阳曛。
<br>
<br>　　瀑浪行时漱，边笳语次闻。要传书札去，应到碛东云。
<br>
<br>　　卷503_31  「山居秋思」周贺
<br>
<br>　　一从云水住，曾不下西岑。落木孤猿在，秋庭积雾深。
<br>
<br>　　泉流通井脉，虫响出墙阴。夜静溪声彻，寒灯尚独吟。
<br>
<br>　　卷503_32  「赠皎然上人」周贺
<br>
<br>　　竹庭瓶水新，深称北窗人。讲罢见黄叶，诗成寻旧邻。
<br>
<br>　　锡阴迷坐石，池影露斋身。苦作南行约，劳生始问津。
<br>
<br>　　卷503_33  「春日山居寄友人」周贺
<br>
<br>　　春居无俗喧，时立涧前村。路远少来客，山深多过猿。
<br>
<br>　　带岩松色老，临水杏花繁。除忆文流外，何人更可言。
<br>
<br>　　卷503_34  「留别南徐故人」周贺
<br>
<br>　　三年蒙见待，此夕是前程。未断却来约，且伸临去情。
<br>
<br>　　潮回滩鸟下，月上客船明。他日南徐道，缘君又重行。
<br>
<br>　　卷503_35  「送僧归江南」周贺
<br>
<br>　　洗足北林去，远途今已分。麻衣行岳色，竹杖带湘云。
<br>
<br>　　饥鼠缘危壁，寒狸出坏坟。前峰一声磬，此夕不同闻。
<br>
<br>　　卷503_36  「早春越中留故人（一作早秋别卢玄休）」周贺
<br>
<br>　　此行经岁近，唯约半年回。野渡人初过，前山云未开。
<br>
<br>　　雁群逢晓断，林色映川来。清夜芦中客，严家旧钓台。
<br>
<br>　　卷503_37  「送友人」周贺
<br>
<br>　　弹琴多去情，浮楫背潮行。人望丰妓蓿虫依蠹木鸣。
<br>
<br>　　樯烟离浦色，芦雨入船声。如疾登云路，凭君寄此生。
<br>
<br>　　卷503_38  「春日重到王依村居」周贺
<br>
<br>　　野烟居舍在，曾约此重过。久雨初招客，新田未种禾。
<br>
<br>　　夜虫鸣井浪，春鸟宿庭柯。莫为儿孙役，馀生能几何。
<br>
<br>　　卷503_39  「入静隐寺途中作」周贺
<br>
<br>　　乱云迷远寺，入路认青松。鸟道缘巢影，僧鞋印雪踪。
<br>
<br>　　草烟连野烧，溪雾隔霜钟。更遇樵人问，犹言过数峰。
<br>
<br>　　卷503_40  「送杨岳归巴陵」周贺
<br>
<br>　　何处得乡信，告行当雨天。人离京口日，潮送岳阳船。
<br>
<br>　　孤鸟背林色，远帆开浦烟。悲君唯此别，不肯话回年。
<br>
<br>　　卷503_41  「赠朱庆馀校书」周贺
<br>
<br>　　风泉尽结冰，寒梦彻西陵。越信楚城得，远怀中夜兴。
<br>
<br>　　树停沙岛鹤，茶会石桥僧。寺阁边官舍，行吟过几层。
<br>
<br>　　卷503_42  「逢播公」周贺
<br>
<br>　　带病希相见，西城早晚来。衲衣风坏帛，香印雨沾灰。
<br>
<br>　　坐久钟声尽，谈馀岳影回。却思同宿夜，高枕说天台。
<br>
<br>　　卷503_43  「寻北冈韩处士」周贺
<br>
<br>　　相过值早凉，松帚扫山床。坐石泉痕黑，登城藓色黄。
<br>
<br>　　逆风沈寺磬，初日晒邻桑。几处逢僧说，期来宿北冈。
<br>
<br>　　卷503_44  「哭闲霄上人」周贺
<br>
<br>　　林径西风急，松枝讲钞馀。冻髭亡夜剃，遗偈病时书。
<br>
<br>　　地燥焚身后，堂空著影初。吊来频落泪，曾忆到吾庐。
<br>
<br>　　卷503_45  「城中秋作」周贺
<br>
<br>　　已落关东叶，空悬浙右心。寒灯随故病，伏雨接秋霖。
<br>
<br>　　客话曾谁和，虫声少我吟。蒹葭半波水，夜夜宿边禽。
<br>
<br>　　卷503_46  「玉芝观王道士（一作章道士房）」周贺
<br>
<br>　　四面杉萝合，空堂画老仙。蠹根停雪水，曲角积茶烟。
<br>
<br>　　道至心极尽，宵晴瑟韵全。暂来还又去，未得坐经年。
<br>
<br>　　卷503_47  「出关后寄贾岛」周贺
<br>
<br>　　故国知何处，西风已度关。归人值落叶，远路入寒山。
<br>
<br>　　多难喜相识，久贫宁自闲。唯将往来信，遥慰别离颜。
<br>
<br>　　卷503_48  「题昼公院（一作四明兰若赠寂禅师）」周贺
<br>
<br>　　丛木开风径，过从白昼寒。舍深原草合，茶疾竹薪干。
<br>
<br>　　夕雨生眠兴，禅心少话端。频来觉无事，尽日坐相看。
<br>
<br>　　卷503_49  「京口赠崔固」周贺
<br>
<br>　　积雨晴时近，西风叶满泉。相逢嵩岳客，共听楚城蝉。
<br>
<br>　　宿馆横秋岛，归帆涨远田。别多还寂寞，不似剡中年。
<br>
<br>　　卷503_50  「书实上人房（一作送晏上人，一作寄林禅师）」周贺
<br>
<br>　　绝顶言无伴，长怀剃发师。禅中灯落烬，讲次柏生枝。
<br>
<br>　　沙井泉澄疾，秋钟韵尽迟。里闾还受请，空有向南期。
<br>
<br>　　卷503_51  「送张N之睦州」周贺
<br>
<br>　　遥忆新安旧，扁舟往复还。浅深看水石，来往逐云山。
<br>
<br>　　到县馀花在，过门五柳闲。东征随子去，俱隐薜萝间。
<br>
<br>　　卷503_52  「赠王道士」周贺
<br>
<br>　　药力资苍鬓，应非旧日身。一为嵩岳客，几葬洛阳人。
<br>
<br>　　石缝瓢探水，云根斧斫薪。关西来往路，谁得水银银。
<br>
<br>　　卷503_53  「冬日山居思乡」周贺
<br>
<br>　　大野始严凝，云天晓色澄。树寒稀宿鸟，山迥少来僧。
<br>
<br>　　背日收窗雪，开炉释砚冰。忽然归故国，孤想寓西陵。
<br>
<br>　　卷503_54  「如空上人移居大云寺」周贺
<br>
<br>　　竹溪人请住，何日向中峰。瓦舍山情少，斋身疾色浓。
<br>
<br>　　夏高移坐次，菊浅露行踪。来往湓城下，三年两度逢。
<br>
<br>　　卷503_55  「送幻群法师」周贺
<br>
<br>　　北京一别后，吴楚几听砧。住久白发出，讲长枯叶深。
<br>
<br>　　香连邻舍像，磬彻远巢禽。寂默应关道，何人见此心。
<br>
<br>　　卷503_56  「春喜友人至山舍」周贺
<br>
<br>　　鸟鸣春日晓，喜见竹门开。路自高岩出，人骑大马来。
<br>
<br>　　折花林影断，移石洞阴回。更欲留深语，重城暮色催。
<br>
<br>　　卷503_57  「春日重至南徐旧居」周贺
<br>
<br>　　绿水阴空院，春深喜再来。独眠从草长，留酒看花开。
<br>
<br>　　过雨还山出，向风孤鸟回。忽思秋夕事，云物却悠哉。
<br>
<br>　　卷503_58  「早秋过郭涯书堂（一作郭劲书斋）」周贺
<br>
<br>　　暑消冈舍清，闲语有馀情。涧水生茶味，松风灭扇声。
<br>
<br>　　远分临海雨，静觉掩山城。此地秋吟苦，时来绕菊行。
<br>
<br>　　卷503_59  「长安送人（一作送乡人）」周贺
<br>
<br>　　上国多离别，年年渭水滨。空将未归意，说向欲行人。
<br>
<br>　　雁度池塘月，山连井邑春。临岐惜分手，日暮一沾巾。
<br>
<br>　　卷503_60  「寄宁海李明府」周贺
<br>
<br>　　山县风光异，公门水石清。一官居外府，几载别东京。
<br>
<br>　　故疾梅天发，新诗雪夜成。家贫思减选，时静忆归耕。
<br>
<br>　　把疏寻书义，澄心得狱情。梦灵邀客解，剑古拣人呈。
<br>
<br>　　守月通宵坐，寻花迥路行。从来爱知道，何虑白髭生。
<br>
<br>　　卷503_61  「投江州张郎中」周贺
<br>
<br>　　要地无闲日，仍容冒谒频。借山年涉闰，寝郡月逾旬。
<br>
<br>　　驿径曾冲雪，方泉省涤尘。随行溪路细，接话草堂新。
<br>
<br>　　减药痊馀癖，飞书苦问贫。噪蝉离宿壳，吟客寄秋身。
<br>
<br>　　炼句贻箱箧，悬图见蜀岷。使君匡岳近，终作社中人。
<br>
<br>　　卷503_62  「晚题江馆（一作晚秋江馆书事寄姚郎中）」周贺
<br>
<br>　　病寄曲江居带城，傍门孤柳一蝉鸣。澄波月上见鱼掷，
<br>
<br>　　晚径叶多闻犬行。越岛夜无侵阁色，寺钟凉有隔原声。
<br>
<br>　　故园尽卖休官去，潮水秋来空自平。
<br>
<br>　　卷503_63  「秋晚归庐山留别道友」周贺
<br>
<br>　　病起陵阳思翠微，秋风动后著行衣。月生石齿人同见，
<br>
<br>　　霜落木梢愁独归。已许衲僧修静社，便将樵叟对闲扉。
<br>
<br>　　不嫌旧隐相随去，庐岳临天好息机。
<br>
<br>　　卷503_64  「同徐处士秋怀少室旧居（一作秋日同朱庆馀怀少室旧隐）」周贺
<br>
<br>　　曾居少室黄河畔，秋梦长悬未得回。扶病半年离水石，
<br>
<br>　　思归一夜隔风雷。荒斋几遇僧眠后，晚菊频经鹿踏来。
<br>
<br>　　灯下此心谁共说，傍松幽径已多栽。
<br>
<br>　　卷503_65  「赠神遘上人」周贺
<br>
<br>　　草履蒲团山意存，坐看庭木长桐孙。行斋罢讲仍香气，
<br>
<br>　　布褐离床带雨痕。夏满寻医还出寺，晴来晒疏暂开门。
<br>
<br>　　道情淡薄闲愁尽，霜色何因入鬓根。
<br>
<br>　　卷503_66  「赠道人（一作赠李道士）」周贺
<br>
<br>　　布褐高眠石窦春，迸泉多溅黑纱巾。摇头说易当朝客，
<br>
<br>　　落手围棋对俗人。自算天年穷甲子，谁同雨夜守庚申。
<br>
<br>　　拟归太华何时去，他日相寻乞药银。
<br>
<br>　　卷503_67  「赠厉玄侍御」周贺
<br>
<br>　　山松径与瀑泉通，巾舄行吟想越中。塞雁去经华顶末，
<br>
<br>　　乡僧来自海涛东。关分河汉秋钟绝，露滴弥猴夜岳空。
<br>
<br>　　抱疾因寻周柱史，杜陵寒叶落无穷。
<br>
<br>　　卷503_68  「送韩评事（一作韩评事别业）」周贺
<br>
<br>　　门枕平湖秋景好，水烟松色远相依。罢官馀俸租田种，
<br>
<br>　　送客回舟载石归。离岸游鱼逢浪返。望巢寒鸟逆风飞。
<br>
<br>　　嵩阳旧隐多时别，闭目闲吟忆翠微。
<br>
<br>　　卷503_69  「宿隐静寺上人」周贺
<br>
<br>　　一宿五峰杯度寺，虚廊中夜磬声分。疏林未落上方月，
<br>
<br>　　深涧忽生平地云。幽鸟背泉栖静境，远人当烛想遗文。
<br>
<br>　　暂来此地歇劳足，望断故山沧海濉
<br>
<br>　　卷503_70  「寄新头陀」周贺
<br>
<br>　　见说北京寻祖后，瓶盂自挈绕穷边。相逢竹坞晦暝夜，
<br>
<br>　　一别苕溪多少年。远洞省穿湖底过，断崖曾向壁中禅。
<br>
<br>　　青城不得师同住，坐想沧江忆浩然。
<br>
<br>　　卷503_71  「湘汉旅怀翁杰」周贺
<br>
<br>　　一宿空江听急流，仍同贾客坐归舟。远书来隔巴陵雨，
<br>
<br>　　衰鬓去经彭蠡秋。不拟为身谋旧业，终期断谷隐高丘。
<br>
<br>　　吾宗尚作无l者，中夜闲吟生旅愁。
<br>
<br>　　卷503_72  「寄韩司兵（一作泗上逢韩司徒归北）」周贺
<br>
<br>　　多病十年无旧识，沧州乱后只逢君。已知罢秩辞泷水，
<br>
<br>　　相劝移家近岳云。泗上旅帆侵叠浪，雪中归路踏荒坟。
<br>
<br>　　若为此别终期老，书札何因寄北军。
<br>
<br>　　卷503_73  「寺居寄杨侍御」周贺
<br>
<br>　　雨过北林空晚凉，院闲人去掩斜阳。十年多病度落叶，
<br>
<br>　　万里乱愁生夜床。终欲返耕甘性拙，久惭他事与身忙。
<br>
<br>　　还知谢客名先重，肯为诗篇问楚狂。
<br>
<br>　　卷503_74  「上陕府姚中丞」周贺
<br>
<br>　　此心长爱狎禽鱼，仍候登封独著书。领郡只嫌生药少，
<br>
<br>　　在官长恨与山疏。成家尽是经纶后，得句应多谏诤馀。
<br>
<br>　　见说养真求退静，溪南泉石许同居。
<br>
<br>　　卷503_75  「赠僧」周贺
<br>
<br>　　藩府十年为律业，南朝本寺往来新。辞归几别深山客，
<br>
<br>　　赴请多从远处人。松吹入堂资讲力，野蔬供饭爽禅身。
<br>
<br>　　他年更息登坛计，应与云泉作四邻。
<br>
<br>　　卷503_76  「送石协律归吴」周贺
<br>
<br>　　僧窗梦后忆归耕，水涉应多半月程。幕府罢来无药价，
<br>
<br>　　纱巾带去有山情。夜随净渚离蛩语，早过寒潮背井行。
<br>
<br>　　已让辟书称抱疾，沧洲便许白髭生。
<br>
<br>　　卷503_77  「寄金陵僧」周贺
<br>
<br>　　水石致身闲自得，平云竹阁少炎蒸。斋床几减供禽食，
<br>
<br>　　禅径寒通照像灯。觅句当秋山落叶，临书近腊砚生冰。
<br>
<br>　　行登总到诸山寺，坐听蝉声满四棱。
<br>
<br>　　卷503_78  「送忍禅师归庐岳（一作送庐岳僧。一作朱庆馀诗）」周贺
<br>
<br>　　浪匝湓城岳壁青，白头僧去扫禅扃。龛灯度雪补残衲，
<br>
<br>　　山日上轩看旧经。泉水带冰寒溜涩，薜萝新雨曙烟腥。
<br>
<br>　　已知身事非吾道，甘卧荒斋竹满庭。
<br>
<br>　　卷503_79  「赠姚合郎中」周贺
<br>
<br>　　望重来为守土臣，清高还似武功贫。道从会解唯求静，
<br>
<br>　　诗造玄微不趁新。玉帛已知难挠思，云泉终是得闲身。
<br>
<br>　　两衙向后长无事，门馆多逢请益人。
<br>
<br>　　卷503_80  「宿李主簿（一作刘员外）」周贺
<br>
<br>　　独树倚亭新月入，城墙四面锁山多。
<br>
<br>　　去年今夜还来此，坐见西风袅鹊窠。
<br>
<br>　　卷503_81  「寄潘纬」周贺
<br>
<br>　　杨柳垂丝与地连，归来一醉向溪边。
<br>
<br>　　相逢头白莫惆怅，世上无人长少年。
<br>
<br>　　卷503_82  「浔阳与孙郎中宴回」周贺
<br>
<br>　　别酒已酣春漏前，他人扶上北归船。
<br>
<br>　　浔阳渡口月未上，渔火照江仍独眠。
<br>
<br>　　卷503_83  「送宗禅师（一作送僧归南岳）」周贺
<br>
<br>　　衡阳到却十三春，行脚同来有几人。
<br>
<br>　　老大又思归岳里，当时来漆祖师身。
<br>
<br>　　卷503_84  「送僧」周贺
<br>
<br>　　草履初登南客船，铜瓶犹贮北山泉。
<br>
<br>　　衡阳旧寺秋归去，门锁寒潭几树蝉。
<br>
<br>　　卷503_85  「送蜀僧」周贺
<br>
<br>　　万里独行无弟子，惟赍筇竹与檀龛。
<br>
<br>　　看经更向吴中老，应是山川似剑南。
<br>
<br>　　卷503_86  「过僧竹院」周贺
<br>
<br>　　一生爱竹自未有，每到此房归不能。
<br>
<br>　　高人留宿话禅后，寂寞雨堂空夜灯。
<br>
<br>　　卷503_87  「忆浔阳旧居兼感长孙郎中（一作寄长孙中丞）」周贺
<br>
<br>　　浔阳却到是何日，此地今无旧使君。
<br>
<br>　　长忆穷冬宿庐岳，瀑泉冰折共僧闻。
<br>
<br>　　卷503_88  「送郭秀才归金陵」周贺
<br>
<br>　　夏后客堂黄叶多，又怀家国起悲歌。酒前欲别语难尽，
<br>
<br>　　云际相思心若何。鸟下独山秋寺磬，人随大舸晚江波。
<br>
<br>　　南徐旧业几时到，门掩残阳积翠萝。
<br>
<br>　　卷503_89  「宿李枢书斋」周贺
<br>
<br>　　小斋经暮雨，四面绝纤埃。眠客闻风觉，飞虫入烛来。
<br>
<br>　　夜凉书读遍，月正户全开。住远稀相见，留连宿始回。
<br>
<br>　　卷503_90  「杪秋登江楼（一作岳阳楼）」周贺
<br>
<br>　　平楚起寒色，长沙犹未还。世情何处淡，湘水向人闲。
<br>
<br>　　空翠隐高鸟，夕阳归远山。孤云万馀里，惆怅洞庭间。
<br>
<br>　　卷503_91  「秋宿洞庭」周贺
<br>
<br>　　洞庭初叶下，旅客不胜愁。明月天涯夜，青山江上秋。
<br>
<br>　　一官成白首，万里寄沧洲。只被浮名系，宁无愧海鸥。
<br>
<br>　　卷503_92  「重阳（一作九月九日）」周贺
<br>
<br>　　云木疏黄秋满川，茱萸风里一樽前。几回为客逢佳节，
<br>
<br>　　曾见何人再少年。霜报征衣冷针指，雁惊幽隐泣云泉。
<br>
<br>　　古来醉乐皆难得，留取穷通委上天。
<br>
<br>　　卷503_93  「送李亿东归」周贺
<br>
<br>　　黄山远隔秦树，紫禁斜通渭城。别路青青柳发，
<br>
<br>　　前溪漠漠花生。和风澹荡归客，落日殷勤早莺。
<br>
<br>　　灞上金樽未饮，宴歌已有馀声。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
