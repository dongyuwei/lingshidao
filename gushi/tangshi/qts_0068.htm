<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷六十八
<br>
<br>　　卷68_1  「关山月」崔融1
<br>
<br>　　月生西海上，气逐边风壮。万里度关山，苍茫非一状。
<br>
<br>　　汉兵开郡国，胡马窥亭障。夜夜闻悲笳，征人起南望。
<br>
<br>　　卷68_2  「拟古」崔融1
<br>
<br>　　饮马临浊河，浊河深不测。河水日东注，河源乃西极。
<br>
<br>　　思君正如此，谁为生羽翼。日夕大川阴，云霞千里色。
<br>
<br>　　所思在何处，宛在机中织。离梦当有魂，愁容定无力。
<br>
<br>　　夙龄负奇志，中夜三叹息。拔剑斩长榆，弯弓射小棘。
<br>
<br>　　班张固非拟，卫霍行可即。寄谢闺中人，努力加飧食。
<br>
<br>　　卷68_3  「西征军行遇风」崔融1
<br>
<br>　　北风卷尘沙，左右不相识。飒飒吹万里，昏昏同一色。
<br>
<br>　　马烦莫敢进，人急未遑食。草木春更悲，天景昼相匿。
<br>
<br>　　夙龄慕忠义，雅尚存孤直。览史怀浸骄，读诗叹孔棘。
<br>
<br>　　及兹戎旅地，忝从书记职。兵气腾北荒，军声振西极。
<br>
<br>　　坐觉威灵远，行看氛息。愚臣何以报，倚马申微力。
<br>
<br>　　卷68_4  「塞垣行（一作崔诗）」崔融1
<br>
<br>　　疾风卷溟海，万里扬沙砾。仰望不见天，昏昏竟朝夕。
<br>
<br>　　是时军两进，东拒复西敌。蔽山张旗鼓，间道潜锋镝。
<br>
<br>　　精骑突晓围，奇兵袭暗壁。十月边塞寒，四山Z阴积。
<br>
<br>　　雨雪雁南飞，风尘景西迫。昔我事讨论，未尝怠经籍。
<br>
<br>　　一朝弃笔砚，十年操矛戟。岂要黄河誓，须勒燕山石。
<br>
<br>　　可嗟牧羊臣，海外久为客。
<br>
<br>　　卷68_5  「登东阳沈隐侯八咏楼」崔融1
<br>
<br>　　旦登西北楼，楼峻石墉厚。宛生长定□，俯压三江口。
<br>
<br>　　排阶衔鸟衡，交疏过牛斗。左右会稽镇，出入具区薮。
<br>
<br>　　越岩森其前，浙江漫其后。此地实东阳，由来山水乡。
<br>
<br>　　隐侯有遗咏，落简尚馀芳。具物昔未改，斯人今已亡。
<br>
<br>　　粤余忝藩左，束发事文场。怅不见夫子，神期遥相望。
<br>
<br>　　卷68_6  「从军行」崔融1
<br>
<br>　　穹庐杂种乱金方，武将神兵下玉堂。天子旌旗过细柳，
<br>
<br>　　匈奴运数尽枯杨。关头落月横西岭，塞下凝云断北荒。
<br>
<br>　　漠漠边尘飞众鸟，昏昏朔气聚群羊。依稀蜀杖迷新竹，
<br>
<br>　　仿佛胡床识故桑。临海旧来闻骠骑，寻河本自有中郎。
<br>
<br>　　坐看战壁为平土，近待军营作破羌。
<br>
<br>　　卷68_7  「和宋之问寒食题黄梅临江驿」崔融1
<br>
<br>　　春分自淮北，寒食渡江南。忽见浔阳水，疑是宋家潭。
<br>
<br>　　明主阍难叫，孤臣逐未堪。遥思故园陌，桃李正酣酣。
<br>
<br>　　卷68_8  「留别杜审言并呈洛中旧游」崔融1
<br>
<br>　　斑鬓今为别，红颜昨共游。年年春不待，处处酒相留。
<br>
<br>　　驻马西桥上，回车南陌头。故人从此隔，风月坐悠悠。
<br>
<br>　　卷68_9  「咏宝剑」崔融1
<br>
<br>　　宝剑出昆吾，龟龙夹采珠。五精初献术，千户竞沦都。
<br>
<br>　　匣气冲牛斗，山形转辘轳。欲知天下贵，持此问风胡。
<br>
<br>　　卷68_10  「吴中好风景」崔融1
<br>
<br>　　洛渚问吴潮，吴门想洛桥。夕烟杨柳岸，春水木兰桡。
<br>
<br>　　城邑高楼近，星辰北斗遥。无因生羽翼，轻举托还飙。
<br>
<br>　　卷68_11  「则天皇后挽歌二首」崔融1
<br>
<br>　　宵陈虚禁夜，夕临空山阴。日月昏尺景，天地惨何心。
<br>
<br>　　紫殿金铺涩，黄陵玉座深。镜奁长不启，圣主泪沾巾。
<br>
<br>　　前殿临朝罢，长陵合葬归。山川不可望，文物尽成非。
<br>
<br>　　阴月霾中道，轩星落太微。空馀天子孝，松上景云飞。
<br>
<br>　　卷68_12  「户部尚书崔公挽歌」崔融1
<br>
<br>　　八座图书委，三台章奏盈。举杯常有劝，曳履忽无声。
<br>
<br>　　市若荆州罢，池如薛县平。空馀济南剑，天子署高名。
<br>
<br>　　卷68_13  「韦长史挽词」崔融1
<br>
<br>　　日落桑榆下，寒生松柏中。冥冥多苦雾，切切有悲风。
<br>
<br>　　京兆新阡辟，扶阳甲第空。郭门从此去，荆棘渐蒙笼。
<br>
<br>　　卷68_14  「和梁王众传张光禄是王子晋后身」崔融1
<br>
<br>　　闻有冲天客，披云下帝畿。三年上宾去，千载忽来归。
<br>
<br>　　昔偶浮丘伯，今同丁令威。中郎才貌是，柱史姓名非。
<br>
<br>　　祗召趋龙阙，承恩拜虎闱。丹成金鼎献，酒至玉杯挥。
<br>
<br>　　天仗分旄节，朝容间羽衣。旧坛何处所，新庙坐光辉。
<br>
<br>　　汉主存仙要，淮南爱道机。朝朝缑氏鹤，长向洛城飞。
<br>
<br>　　卷68_15  「哭蒋詹事俨」崔融1
<br>
<br>　　江上有长离，从容盛羽仪。一鸣百兽舞，一举群鸟随。
<br>
<br>　　应我圣明代，巢君阿阁垂。钩陈侍帷，环卫奉旌麾。
<br>
<br>　　雅量沧海纳，完才庙廊施。养亲光孝道，事主竭忠规。
<br>
<br>　　贞节既已固，殊荣良不訾。朝游云汉省，夕宴芙蓉池。
<br>
<br>　　汲黯言当直，陈平智本奇。功成喜身退，时往惜年驰。
<br>
<br>　　镇国山基毁，中天柱石颓。将军空有颂，刺史独留碑。
<br>
<br>　　芜漫藏书壁，荒凉悬剑枝。昔余参下位，数载忝牵羁。
<br>
<br>　　置榻恩逾重，迎门礼自卑。竹林常接兴，黍谷每逢吹。
<br>
<br>　　逸翰金相发，清谈玉柄挥。不轻文举少，深叹子云疲。
<br>
<br>　　遗爱犹如在，残编尚可窥。即今流水曲，何处俗人知。
<br>
<br>　　卷68_16  「嵩山石淙侍宴应制」崔融1
<br>
<br>　　洞口仙岩类削成，泉香石冷昼含清。龙旗画月中天下，
<br>
<br>　　凤管披云此地迎。树作帷屏阳景翳，芝如宫阙夏凉生。
<br>
<br>　　今朝出豫临悬圃，明日陪游向赤城。
<br>
<br>　　卷68_17  「塞上寄内」崔融1
<br>
<br>　　旅魂惊塞北，归望断河西。春风若可寄，暂为绕兰闺。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
