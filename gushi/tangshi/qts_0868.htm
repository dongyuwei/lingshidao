<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百六十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百六十八
<br>
<br>　　卷868_1  「梦丹书」李亨
<br>
<br>　　厥不云乎，惟其惟时。上天所保，福禄不亏。
<br>
<br>　　卷868_2  「梦黄衣童子歌」李豫
<br>
<br>　　中五之德方峨峨，胡胡呼呼何奈何。
<br>
<br>　　卷868_3  「梦扬州乐妓和诗」刘禹锡
<br>
<br>　　花作婵娟玉作妆，风流争似旧徐娘。
<br>
<br>　　夜深曲曲湾湾月，万里随君一寸肠。
<br>
<br>　　卷868_4  「梦中美人歌」邢凤
<br>
<br>　　长安少女踏春阳，何处春阳不断肠。
<br>
<br>　　舞袖弓弯浑忘却，罗衣空换九秋霜。
<br>
<br>　　卷868_5  「梦中诗」石季武
<br>
<br>　　耸辔排金阙，乘轩上汉槎。浮名何足恋，高举入烟霞。
<br>
<br>　　卷868_6  「葬西施挽歌」王炎
<br>
<br>　　西望吴王国，云书凤字牌。连江起珠帐，择地葬金钗。
<br>
<br>　　满地红心草，三层碧玉阶。春风无处所，凄恨不胜怀。
<br>
<br>　　卷868_7  「秦梦诗三首。挽公主」沈亚之
<br>
<br>　　泣葬一枝红，生同死不同。金钿坠芳草，香绣满春风。
<br>
<br>　　旧日闻箫处，高楼当月中。梨花寒食夜，深闭翠微宫。
<br>
<br>　　卷868_8  「秦梦诗三首。别穆公」沈亚之
<br>
<br>　　击m舞，恨满烟光无处所。泪如雨，欲拟著辞不成语。
<br>
<br>　　金凤衔红旧绣衣，几度宫中同看舞。人间春日正欢乐，
<br>
<br>　　日暮东风何处去。
<br>
<br>　　卷868_9  「秦梦诗三首。题宫门」沈亚之
<br>
<br>　　君王多感放东归，从此秦宫不复期。
<br>
<br>　　春景似伤秦丧主，落花如雨泪燕脂。
<br>
<br>　　卷868_10  「梦中诗」卢献卿
<br>
<br>　　卜筑郊原古，青山无四邻。扶疏绕屋树，寂寞独归人。
<br>
<br>　　卷868_11  「梦为吴泰伯作胜儿歌」刘景复
<br>
<br>　　繁弦已停杂吹歇，胜儿调弄逻娑拨。四弦拢尤五声，
<br>
<br>　　唤起边风驻明月。大声嘈嘈奔，浪蹙波翻倒溟渤。
<br>
<br>　　小弦切切怨tt，鬼哭神悲秋O@.倒腕斜挑掣流电，
<br>
<br>　　春雷直戛腾秋鹘。汉妃徒得端正名，秦女虚夸有仙骨。
<br>
<br>　　我闻天宝十年前，凉州未作西戎窟。麻衣右衽皆汉民，
<br>
<br>　　不省胡尘暂蓬勃。太平之末狂胡乱，犬豕崩腾恣唐突。
<br>
<br>　　玄宗未到万里桥，东洛西京一时没。汉土民皆没为虏，
<br>
<br>　　饮恨吞声空煅省Ｊ笨春涸峦汉天，怨气冲星成彗孛。
<br>
<br>　　国门之西八九镇，高城深垒闭闲卒。河湟咫尺不能收，
<br>
<br>　　挽粟推车徒兀兀。今朝闻奏凉州曲，使我心神暗超忽。
<br>
<br>　　胜儿若向边塞弹，征人泪血应阑干。
<br>
<br>　　卷868_12  「梦中辞」郭仁表
<br>
<br>　　飘风暴雨可思惟，鹤望巢门敛翅飞。吾道之宗正可依，
<br>
<br>　　万物之先数在兹，不能行此欲何为。
<br>
<br>　　卷868_13  「梦崔嘏妻诗」国邵南
<br>
<br>　　莫以真留妾，从他理管弦。容华难久驻，知得几多年。
<br>
<br>　　卷868_14  「梦白衣妇人歌词」卢绛
<br>
<br>　　玉京人去秋萧索，画檐鹊起梧桐落。欹枕悄无言，
<br>
<br>　　月和残梦圆。背灯惟暗泣，甚处砧声急。眉黛小山攒，
<br>
<br>　　芭蕉生暮寒。
<br>
<br>　　清风明月夜深时，箕帚卢郎恨已迟。
<br>
<br>　　他日孟家坡上约，再来相见是佳期。
<br>
<br>　　卷868_15  「梦舜抚琴歌」张生
<br>
<br>　　南风薰薰兮草芊芊，妙有之音兮归清弦。
<br>
<br>　　荡荡之教兮由自然，熙熙之化兮吾道全，薰薰兮思何传。
<br>
<br>　　卷868_16  「梦康仙示诗」漳郡守
<br>
<br>　　卖药因循未得还，却因耽酒到人间。
<br>
<br>　　有心只恋琵琶坂，无意更登山上山。
<br>
<br>　　卷868_17  「梦中歌」白氏
<br>
<br>　　今夕何夕，存耶没耶？良人去兮天之涯，
<br>
<br>　　园树伤心兮三见花。
<br>
<br>　　卷868_18  「梦中歌」张生妻
<br>
<br>　　叹衰草，络纬声切切。良人一去不复还，
<br>
<br>　　今夕坐愁鬓如雪。（为长须人歌）
<br>
<br>　　劝君酒，君莫辞。落花徒绕枝，流水无返期。
<br>
<br>　　莫恃少年时，少年能几时。（为白面少年歌）
<br>
<br>　　怨空闺，秋日亦难暮。夫婿断音书，遥天雁空度。
<br>
<br>　　（为紫衣人歌）
<br>
<br>　　切切夕风急，露滋庭草湿。良人去不回，焉知掩闺泣。
<br>
<br>　　（为黑衣胡人歌）
<br>
<br>　　萤火穿白杨，悲风入荒草。疑是梦中游，愁迷故园道。
<br>
<br>　　（为绿衣少年歌）
<br>
<br>　　花前始相见，花下又相送。何必言梦中，人生尽如梦。
<br>
<br>　　（长须人歌答）
<br>
<br>　　卷868_19  「梦王尚书口授吟」张氏女
<br>
<br>　　鬟梳闹扫学宫妆，独立闲庭纳夜凉。
<br>
<br>　　手把玉簪敲砌竹，清歌一曲月如霜。
<br>
<br>　　卷868_20  「歌」病狂人
<br>
<br>　　踏阳春，人间三月雨和尘。阳春踏，秋风起，
<br>
<br>　　肠断人间白发人。
<br>
<br>　　五灵华，晓玲珑，天府由来汝府中。惆怅此情言不尽，
<br>
<br>　　一丸萝卜火吾宫。
<br>
<br>　　卷868_21  「题禅窟兰若」陈季卿
<br>
<br>　　霜钟鸣时夕风急，乱鸦又望寒林集。
<br>
<br>　　此时辍棹悲且吟，独向莲华一峰立。
<br>
<br>　　卷868_22  「题潼关普通院门」陈季卿
<br>
<br>　　度关悲失志，万绪乱心机。下坂马无力，扫门尘满衣。
<br>
<br>　　计谋多不就，心口自相违。已作羞归计，还胜羞不归。
<br>
<br>　　卷868_23  「江亭晚望题书斋」陈季卿
<br>
<br>　　立向江亭满目愁，十年前事信悠悠。田园已逐浮云散，
<br>
<br>　　乡里半随逝水流。川上莫逢诸钓叟，浦边难得旧沙鸥。
<br>
<br>　　不缘齿发未迟暮，吟对远山堪白头。
<br>
<br>　　卷868_24  「别妻」陈季卿
<br>
<br>　　月斜寒露白，此夕去留心。酒至添愁饮，诗成和泪吟。
<br>
<br>　　离歌凄凤管，别鹤怨瑶琴。明夜相思处，秋风吹半衾。
<br>
<br>　　卷868_25  「别兄弟」陈季卿
<br>
<br>　　谋身非不早，其奈命来迟。旧友皆霄汉，此身犹路岐。
<br>
<br>　　北风微雪后，晚景有云时。惆怅清江上，区区趁试期。
<br>
<br>　　卷868_26  「梦中句」周延翰
<br>
<br>　　紫髯之伴有丹砂。
<br>
<br>　　卷868_27  「梦中和句」任d
<br>
<br>　　故国路遥归去来（山叟），春风天远望不尽。（d）
<br>
<br>　　卷868_28  「梦中语」杜牧
<br>
<br>　　辞春不及秋，昆脚与皆头。
<br>
<br>　　卷868_29  「梦中诗」胥偃
<br>
<br>　　昔作树头花，今为冢中骨。
<br>
<br>　　卷868_30  「梦中语」曾崇范妻
<br>
<br>　　田头有鹿迹，由尾著日炙。
<br>
<br>　　卷868_31  「纪梦句」张孜
<br>
<br>　　上天知我忆其人，使向人间梦中见。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
