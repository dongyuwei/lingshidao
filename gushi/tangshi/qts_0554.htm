<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百五十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百五十四
<br>
<br>　　卷554_1  「寄石桥僧」项斯
<br>
<br>　　逢师入山日，道在石桥边。别后何人见，秋来几处禅。
<br>
<br>　　溪中云隔寺，夜半雪添泉。生有天台约，知无却出缘。
<br>
<br>　　卷554_2  「送欧阳衮归闽中」项斯
<br>
<br>　　秦城几年住，犹著故乡衣。失意时相识，成名后独归。
<br>
<br>　　海秋蛮树黑，岭夜瘴禽飞。为学心难满，知君更掩扉。
<br>
<br>　　卷554_3  「古观」项斯
<br>
<br>　　置观碑已折，看松年不分。洞中谁识药，门外日添坟。
<br>
<br>　　放去龟随水，呼来鹿怕薰。坛边见灰火，几烧祭星文。
<br>
<br>　　卷554_4  「题令狐处士溪居」项斯
<br>
<br>　　白发已过半，无心离此溪。病尝山药遍，贫起草堂低。
<br>
<br>　　为月窗从破，因诗壁重泥。近来常夜坐，寂寞与僧齐。
<br>
<br>　　卷554_5  「送僧归南岳」项斯
<br>
<br>　　心知衡岳路，不怕去人稀。船里谁鸣磬，沙头自曝衣。
<br>
<br>　　有家从小别，是寺即言归。料得逢春住，当禅云满扉。
<br>
<br>　　卷554_6  「宁州春思」项斯
<br>
<br>　　失意离城早，边城任见花。初为断酒客，旧识卖书家。
<br>
<br>　　寒寺稀无雪，春风亦有沙。思归频入梦，即路不言赊。
<br>
<br>　　卷554_7  「山友赠藓花冠」项斯
<br>
<br>　　尘污出华发，惭君青藓冠。此身闲未得，终日戴应难。
<br>
<br>　　好就松阴挂，宜当枕石看。会须寻道士，簪去绕霜坛。
<br>
<br>　　卷554_8  「蛮家」项斯
<br>
<br>　　领得卖珠钱，还归铜柱边。看儿调小象，打鼓试新船。
<br>
<br>　　醉后眠神树，耕时语瘴烟。不逢寒便老，相问莫知年。
<br>
<br>　　卷554_9  「早春题湖上顾氏新居二首」项斯
<br>
<br>　　近得水云看，门长侵早开。到时微有雪，行处又无苔。
<br>
<br>　　劝酒客初醉，留茶僧未来。每逢晴暖日，唯见乞花栽。
<br>
<br>　　门不当官道，行人到亦稀。故从餐后出，方至夜深归。
<br>
<br>　　开箧拣书卷，扫床移褐衣。几时同买宅，相近有柴扉。
<br>
<br>　　卷554_10  「苍梧云气」项斯
<br>
<br>　　何年化作愁，漠漠便难收。数点山能远，平铺水不流。
<br>
<br>　　湿连湘竹暮，浓盖舜坟秋。亦有思归客，看来尽白头。
<br>
<br>　　卷554_11  「晚春花」项斯
<br>
<br>　　阴洞日光薄，花开不及时。当春无半树，经烧足空枝。
<br>
<br>　　疏与香风会，细将泉影移。此中人到少，开尽几人知。
<br>
<br>　　卷554_12  「宿胡氏溪亭」项斯
<br>
<br>　　独住水声里，有亭无热时。客来因月宿，床势向山移。
<br>
<br>　　鹤睡松枝定，萤归葛叶垂。寂寥犹欠伴，谁为报僧知。
<br>
<br>　　卷554_13  「送华阴隐者」项斯
<br>
<br>　　往往到城市，得非征药钱。世人空识面，弟子莫知年。
<br>
<br>　　自说能医死，相期更学仙。近来移住处，毛女旧峰前。
<br>
<br>　　卷554_14  「落第后寄江南亲友」项斯
<br>
<br>　　古巷槐阴合，愁多昼掩扉。独存过江马，强拂看花衣。
<br>
<br>　　送客心先醉，寻僧夜不归。龙钟易惆怅，莫遣寄书稀。
<br>
<br>　　卷554_15  「欲别」项斯
<br>
<br>　　花时人欲别，每日醉樱桃。买酒金钱尽，弹筝玉指劳。
<br>
<br>　　归期无岁月，客路有风涛。锦缎裁衣赠，麒麟落剪刀。
<br>
<br>　　卷554_16  「留别张水部籍」项斯
<br>
<br>　　省中重拜别，兼领寄人书。已念此行远，不应相问疏。
<br>
<br>　　子城西并宅，御水北同渠。要取春前到，乘闲候起居。
<br>
<br>　　卷554_17  「小古镜」项斯
<br>
<br>　　字已无人识，唯应记铸年。见来深似水，携去重于钱。
<br>
<br>　　鸾翅巢空月，菱花遍小天。宫中照黄帝，曾得化为仙。
<br>
<br>　　卷554_18  「题太白山隐者」项斯
<br>
<br>　　高居在幽岭，人得见时稀。写扃虚白，寻僧到翠微。
<br>
<br>　　扫坛星下宿，收药雨中归。从服小还后，自疑身解飞。
<br>
<br>　　卷554_19  「病中怀王展先辈在天台」项斯
<br>
<br>　　枕上用心静，唯应改旧诗。强行休去早，暂卧起还迟。
<br>
<br>　　因说来归处，却愁初病时。赤城山下寺，无计得相随。
<br>
<br>　　卷554_20  「鲤鱼」项斯
<br>
<br>　　似龙鳞又足，只是欠登门。月里腮犹湿，泥中目未昏。
<br>
<br>　　乞锄防蚁穴，望水写金盆。他日能为雨，公田报此恩。
<br>
<br>　　卷554_21  「子规（一作贾岛诗）」项斯
<br>
<br>　　游魂自相叫，宁复记前身。飞过人家月，声连客路春。
<br>
<br>　　梦边催晓急，愁外送风频。自有沾花血，相和泪滴新。
<br>
<br>　　卷554_22  「边州客舍」项斯
<br>
<br>　　开门不成出，麦色遍前坡。自小诗名在，如今白发多。
<br>
<br>　　经年无越信，终日厌蕃歌。近寺居僧少，春来亦懒过。
<br>
<br>　　卷554_23  「赠道者」项斯
<br>
<br>　　晏来知养气，度日语时稀。到处留丹井，终寒不絮衣。
<br>
<br>　　病乡多惠药，鬼俗有符威。自说身轻健，今年数梦飞。
<br>
<br>　　卷554_24  「边游」项斯
<br>
<br>　　古镇门前去，长安路在东。天寒明堠火，日晚裂旗风。
<br>
<br>　　塞馆皆无事，儒装亦有弓。防秋故乡卒，暂喜语音同。
<br>
<br>　　卷554_25  「夜泊淮阴」项斯
<br>
<br>　　夜入楚家烟，烟中人未眠。望来淮岸尽，坐到酒楼前。
<br>
<br>　　灯影半临水，筝声多在船。乘流向东去，别此易经年。
<br>
<br>　　卷554_26  「远水」项斯
<br>
<br>　　渺渺浸天色，一边生晚光。阔浮萍思远，寒入雁愁长。
<br>
<br>　　北极连平地，东流即故乡。扁舟来宿处，仿佛似潇湘。
<br>
<br>　　卷554_27  「黄州暮愁」项斯
<br>
<br>　　凌澌冲泪眼，重叠自西来。即夜寒应合，非春暖不开。
<br>
<br>　　岂无登陆计，宜弃济川材。愿寄浮天外，高风万里回。
<br>
<br>　　卷554_28  「晓发昭应」项斯
<br>
<br>　　行人见雪愁，初作帝乡游。旅店开偏早，乡帆去未收。
<br>
<br>　　灯残催卷席，手冷怕梳头。是物寒无色，汤泉正自流。
<br>
<br>　　卷554_29  「赠金州姚合使君」项斯
<br>
<br>　　为郎名更重，领郡是蹉跎。官壁题诗尽，衙庭看鹤多。
<br>
<br>　　城池连草堑，篱落带椒坡。未觉旗幡贵，闲行触处过。
<br>
<br>　　卷554_30  「送殷中丞游边」项斯
<br>
<br>　　话别无长夜，灯前闻曙鸦。已行难避雪，何处合逢花。
<br>
<br>　　野寺门多闭，羌楼酒不赊。还须见边将，谁拟静尘沙。
<br>
<br>　　卷554_31  「寄坐夏僧」项斯
<br>
<br>　　坐夏日偏长，知师在律堂。多因束带热，更忆剃头凉。
<br>
<br>　　苔色侵经架，松阴到簟床。还应炼诗句，借卧石池傍。
<br>
<br>　　卷554_32  「寄卢式」项斯
<br>
<br>　　到处久南望，未知何日回。寄书频到海，得梦忽闻雷。
<br>
<br>　　岭日当秋暗，蛮花近腊开。白身居瘴疠，谁不惜君才。
<br>
<br>　　卷554_33  「日东病僧」项斯
<br>
<br>　　云水绝归路，来时风送船。不言身后事，犹坐病中禅。
<br>
<br>　　深壁藏灯影，空窗出艾烟。已无乡土信，起塔寺门前。
<br>
<br>　　卷554_34  「泛溪」项斯
<br>
<br>　　溪船泛渺，渐觉灭炎辉。动水花连影，逢人鸟背飞。
<br>
<br>　　深犹见白石，凉好换生衣。未得多诗句，终须隔宿归。
<br>
<br>　　卷554_35  「送顾少府（一作送顾逢尉永康）」项斯
<br>
<br>　　作尉年犹少，无辞去路赊。渔舟县前泊，山吏日高衙。
<br>
<br>　　幽景临溪寺，秋蝉织杼家。行程须过越，先醉镜湖花。
<br>
<br>　　卷554_36  「咸阳别李处士」项斯
<br>
<br>　　古道自迢迢，咸阳离别桥。越人闻水处，秦树带霜朝。
<br>
<br>　　驻马言难尽，分程望易遥。秋前未相见，此意转萧条。
<br>
<br>　　卷554_37  「寄流人」项斯
<br>
<br>　　毒草不曾枯，长添客健无。雾开蛮市合，船散海城孤。
<br>
<br>　　象迹频藏齿，龙涎远蔽珠。家人秦地老，泣对日南图。
<br>
<br>　　卷554_38  「华顶道者」项斯
<br>
<br>　　仙人掌中住，生有上天期。已废烧丹处，犹多种杏时。
<br>
<br>　　养龙于浅水，寄鹤在高枝。得道复无事，相逢尽日棋。
<br>
<br>　　卷554_39  「酬从叔听夜泉见寄」项斯
<br>
<br>　　梦罢更开户，寒泉声隔云。共谁寻最远，独自坐偏闻。
<br>
<br>　　岩际和风滴，溪中泛月分。岂知当此夜，流念到江濉
<br>
<br>　　卷554_40  「和李用夫栽小松」项斯
<br>
<br>　　移来未换叶，已胜在空山。静对心标直，遥吟境助闲。
<br>
<br>　　影侵残雪际，声透小窗间。即耸凌空干，岂易攀。
<br>
<br>　　卷554_41  「哭南流人」项斯
<br>
<br>　　遥见南来使，江头哭问君。临终时有雪，旅葬处无云。
<br>
<br>　　官库空收剑，蛮僧共起坟。知名人尚少，谁为录遗文。
<br>
<br>　　卷554_42  「经李白墓」项斯
<br>
<br>　　夜郎归未老，醉死此江边。葬阙官家礼，诗残乐府篇。
<br>
<br>　　游魂应到蜀，小碣岂旌贤。身没犹何罪，遗坟野火燃。
<br>
<br>　　卷554_43  「春夜樊川竹亭陪诸同年宴」项斯
<br>
<br>　　相知皆是旧，每恨独游频。幸此同芳夕，宁辞倒醉身。
<br>
<br>　　灯光遥映烛，萼粉暗飘茵。明月分归骑，重来更几春。
<br>
<br>　　卷554_44  「送僧」项斯
<br>
<br>　　灵山巡未遍，不作住持心。逢寺暂投宿，是山皆独寻。
<br>
<br>　　有时过静界，在处想空林。从小即行脚，出家来至今。
<br>
<br>　　卷554_45  「送苏处士归西山」项斯
<br>
<br>　　南游何所为，一箧又空归。守道安清世，无心换白衣。
<br>
<br>　　深林蝉噪暮，绝顶客来稀。早晚重相见，论诗更及微。
<br>
<br>　　卷554_46  「游烂柯山」项斯
<br>
<br>　　步步出尘氛，溪山别是春。坛边时过鹤，棋处寂无人。
<br>
<br>　　访古碑多缺，探幽路不真。翻疑归去晚，清世累移晨。
<br>
<br>　　卷554_47  「送友人之永嘉」项斯
<br>
<br>　　长贫知不易，去计拟何逃。相对人愁别，经过几处劳。
<br>
<br>　　城连沙岫远，山断夏云高。犹想成诗处，秋灯半照涛。
<br>
<br>　　卷554_48  「巴中逢故人」项斯
<br>
<br>　　劳思空积岁，偶会更无由。以分难相舍，将行且暂留。
<br>
<br>　　路岐何处极，江峡半猿愁。到此分南北，离怀岂易收。
<br>
<br>　　卷554_49  「送归江州友人初下第（一作送友人下第归）」项斯
<br>
<br>　　名高不俟召，收采献君门。偶屈应缘数，他人尽为冤。
<br>
<br>　　新春城外路，旧隐水边村。归去无劳久，知君更待论。
<br>
<br>　　卷554_50  「舜城怀古」项斯
<br>
<br>　　禅禹逊尧聪，巍巍盛此中。四隅咸启圣，万古赖成功。
<br>
<br>　　道德去弥远，山河势不穷。停车一再拜，帝业即今同。
<br>
<br>　　卷554_51  「送刘道士之成都严真观」项斯
<br>
<br>　　严君名不朽，道出二经中。归去精诚恳，还应梦寐通。
<br>
<br>　　池台镜定月，松桧雨馀风。想对灵玄忆，人间恋若空。
<br>
<br>　　卷554_52  「汉南遇友人」项斯
<br>
<br>　　此身西复东，何计此相逢。梦尽吴越水，恨深襄汉钟。
<br>
<br>　　积云开去路，曙雪叠前峰。谁即知非旧，怜君忽见容。
<br>
<br>　　卷554_53  「游头陀寺上方」项斯
<br>
<br>　　高步陟崔嵬，吟闲路惜回。寺知何代有，僧见梵天来。
<br>
<br>　　暮霭连沙积，馀霞遍槛开。更期招静者，长啸上南台。
<br>
<br>　　卷554_54  「送友人游河东」项斯
<br>
<br>　　停车晓烛前，一语几潸然。路去干戈日，乡遥饥馑年。
<br>
<br>　　湖波晴见雁，槐驿晚无蝉。莫纵经时住，东南书信偏。
<br>
<br>　　卷554_55  「中秋夜怀」项斯
<br>
<br>　　趋驰早晚休，一岁又残秋。若只如今日，何难至白头。
<br>
<br>　　沧波归处远，旅食尚边愁。赖见前贤说，穷通不自由。
<br>
<br>　　卷554_56  「寄富春孙路处士」项斯
<br>
<br>　　平生醉与吟，谁是见君心。上国一归去，沧江闲至今。
<br>
<br>　　钟繁秋寺近，峰阔晚涛深。疏放长如此，何人长得寻。
<br>
<br>　　卷554_57  「送客归新罗」项斯
<br>
<br>　　君家沧海外，一别见何因。风土虽知教，程途自致贫。
<br>
<br>　　浸天波色晚，横笛鸟行春。明发千樯下，应无更远人。
<br>
<br>　　卷554_58  「杭州江亭留题登眺」项斯
<br>
<br>　　处处日驰销，凭轩夕似朝。渔翁闲鼓棹，沙鸟戏迎潮。
<br>
<br>　　树间津亭密，城连坞寺遥。因谁报隐者，向此得耕樵。
<br>
<br>　　卷554_59  「荆州夜与友亲相遇」项斯
<br>
<br>　　山海两分岐，停舟偶似期。别来何限意，相见却无辞。
<br>
<br>　　坐永神凝梦，愁繁鬓欲丝。趋名易迟晚，此去莫经时。
<br>
<br>　　卷554_60  「送友人游边」项斯
<br>
<br>　　方春到帝京，有恋有愁并。万里江海思，半年沙塞程。
<br>
<br>　　绿阴斜向驿，残照远侵城。自可资新课，还期振盛名。
<br>
<br>　　卷554_61  「题赠宣州亢拾遗」项斯
<br>
<br>　　传骑一何催，山门昼未开。高人终避世，圣主不遗才。
<br>
<br>　　坐次欹临水，门中独举杯。谁为旦夕侣，深寺数僧来。
<br>
<br>　　卷554_62  「姚氏池亭」项斯
<br>
<br>　　池馆饶嘉致，幽人惬所闲。筱风能动浪，岸树不遮山。
<br>
<br>　　啸槛鱼惊后，眠窗鹤语间。何须说庐阜，深处更跻攀。
<br>
<br>　　卷554_63  「送友人之江南」项斯
<br>
<br>　　东南路苦辛，去路见无因。万里此相送，故交谁更亲。
<br>
<br>　　日浮汀草绿，烟霁海山春。握手无别赠，为予书札频。
<br>
<br>　　卷554_64  「彭蠡湖春望」项斯
<br>
<br>　　湖亭东极望，远棹不须回。遍草新湖落，连天众雁来。
<br>
<br>　　芦洲残照尽，云障积烟开。更想鸱夷子，扁舟安在哉。
<br>
<br>　　卷554_65  「闻友人会裴明府县楼」项斯
<br>
<br>　　闲阁雨吹尘，陶家揖上宾。湖山万叠翠，门树一行春。
<br>
<br>　　景遍归檐燕，歌喧已醉身。登临兴不足，喜有数来因。
<br>
<br>　　卷554_66  「归家山行」项斯
<br>
<br>　　献赋才何拙，经时不耻归。能知此意是，甘取众人非。
<br>
<br>　　遍陇耕无圃，缘溪钓有矶。此怀难自遣，期在振儒衣。
<br>
<br>　　卷554_67  「长安书怀呈知己」项斯
<br>
<br>　　江湖归不易，京邑计长贫。独夜有知己，论心无故人。
<br>
<br>　　一灯愁里梦，九陌病中春。为问清平日，无门致出身。
<br>
<br>　　卷554_68  「闻蝉」项斯
<br>
<br>　　动叶复惊神，声声断续匀。坐来同听者，俱是未归人。
<br>
<br>　　一棹三湘浪，单车二蜀尘。伤秋各有日，千可念因循。
<br>
<br>　　卷554_69  「李处士道院南楼」项斯
<br>
<br>　　霜晚复秋残，楼明近远山。满壶邀我醉，一榻为僧闲。
<br>
<br>　　树簇孤汀眇，帆欹积浪间。从容更南望，殊欲外人寰。
<br>
<br>　　卷554_70  「送顾非熊及第归茅山」项斯
<br>
<br>　　吟诗三十载，成此一名难。自有恩门入，全无帝里欢。
<br>
<br>　　湖光愁里碧，岩景梦中寒。到后松杉月，何人共晓看。
<br>
<br>　　卷554_71  「春日题李中丞樊川别墅」项斯
<br>
<br>　　心知受恩地，到此亦裴回。上路移时立，中轩隔宿来。
<br>
<br>　　川光通沼b，寺影带楼台。无限成蹊树，花多向客开。
<br>
<br>　　卷554_72  「龙州与韩将军夜会」项斯
<br>
<br>　　庭绿草纤纤，边州白露沾。别歌缘剑起，客泪是愁添。
<br>
<br>　　见月鹊啼树，避风云满帘。将军尽尊酒，楼上赋星占。
<br>
<br>　　卷554_73  「途中逢友人」项斯
<br>
<br>　　长大有南北，山川各所之。相逢孤馆夜，共忆少年时。
<br>
<br>　　烂醉百花酒，狂题几首诗。来朝又分袂，后会鬓应丝。
<br>
<br>　　卷554_74  「送友人下第归襄阳」项斯
<br>
<br>　　失意已春残，归愁与别难。山分关路细，江绕夜城寒。
<br>
<br>　　草色连晴坂，鼍声离晓滩。差池是秋赋，何以暂怀安。
<br>
<br>　　卷554_75  「宿山寺」项斯
<br>
<br>　　栗叶重重复翠微，黄昏溪上语人稀。月明古寺客初到，
<br>
<br>　　风度闲门僧未归。山果经霜多自落，水萤穿竹不停飞。
<br>
<br>　　中宵能得几时睡，又被钟声催著衣。
<br>
<br>　　卷554_76  「病鹤」项斯
<br>
<br>　　青云有意力犹微，岂料低回得所依。幸念翅因风雨困，
<br>
<br>　　岂教身陷稻粱肥。曾游碧落宁无侣，见有清池不忍飞。
<br>
<br>　　纵使他年引仙驾，主人恩在亦应归。
<br>
<br>　　卷554_77  「梦仙」项斯
<br>
<br>　　昨宵魂梦到仙津，得见蓬山不死人。云叶许裁成野服，
<br>
<br>　　玉浆教吃润愁身。红楼近月宜寒水，绿杏摇风占古春。
<br>
<br>　　次第引看行未遍，浮光牵入世间尘。
<br>
<br>　　卷554_78  「古扇」项斯
<br>
<br>　　昨日裁成夺夏威，忽逢秋节便相违。寒尘妒尽秦王女，
<br>
<br>　　凉殿恩随汉主妃。似月旧临红粉面，有风休动麝香衣。
<br>
<br>　　千年萧瑟关人事，莫语当时掩泪归。
<br>
<br>　　卷554_79  「泾州听张处士弹琴」项斯
<br>
<br>　　边州独夜正思乡，君又弹琴在客堂。
<br>
<br>　　仿佛不离灯影外，似闻流水到潇湘。
<br>
<br>　　卷554_80  「赠别」项斯
<br>
<br>　　鱼在深泉鸟在云，从来只得影相亲。
<br>
<br>　　他时纵有逢君处，应作人间白发身。
<br>
<br>　　卷554_81  「对」项斯
<br>
<br>　　行到鲈鱼乡里时，盘如雪怕风吹。
<br>
<br>　　犹怜醉里江南路，马上垂鞭学钓时。
<br>
<br>　　卷554_82  「忆朝阳峰前居」项斯
<br>
<br>　　每忆闲眠处，朝阳最上峰。溪僧来自远，林路出无踪。
<br>
<br>　　败褐黏苔遍，新题出石重。霞光侵曙发，岚翠近秋浓。
<br>
<br>　　健羡机能破，安危道不逢。雪残猿到阁，庭午鹤离松。
<br>
<br>　　此地虚为别，人间久未容。何时无一事，却去养疏慵。
<br>
<br>　　卷554_83  「暮上瞿唐峡」项斯
<br>
<br>　　自古艰难地，孤舟旦暮程。独愁空托命，省已是轻生。
<br>
<br>　　有树皆相倚，无岩不倒倾。蛟螭波数怒，鬼怪火潜明。
<br>
<br>　　履道知无负，离心自要惊。何年面骨肉，细话苦辛行。
<br>
<br>　　卷554_84  「和李中丞醉中期王征君月夜同游核旧居」项斯
<br>
<br>　　醉后情俱远，难忘素杭洹Ｕ栈ㄉ畲υ拢当户旧时山。
<br>
<br>　　事想同清话，欢期一破颜。风流还爱竹，此夜尚思闲。
<br>
<br>　　卷554_85  「浊水求珠」项斯
<br>
<br>　　灵魄自沉浮，从来任浊流。愿从深处得，不向暗中投。
<br>
<br>　　圆月时堪惜，沧波路可求。沙寻龙窟远，泥访蚌津幽。
<br>
<br>　　是宝终知贵，唯恩且用酬。如能在公掌，的不负明眸。
<br>
<br>　　卷554_86  「江村夜泊」项斯
<br>
<br>　　日落江路黑，前村人语稀。几家深树里，一火夜渔归。
<br>
<br>　　卷554_87  「落第后归觐喜逢僧再阳」项斯
<br>
<br>　　相逢须强笑，人世别离频。去晓长侵月，归乡动隔春。
<br>
<br>　　见僧心暂静，从俗事多屯。宇宙诗名小，山河客路新。
<br>
<br>　　翠桐犹入爨，青镜未辞尘。逸足常思骥，随群且退鳞。
<br>
<br>　　宴乖红杏寺，愁在绿杨津。羞病难为药，开眉懒顾人。
<br>
<br>　　卷554_88  「送越僧元瑞」项斯
<br>
<br>　　静中无伴侣，今亦独随缘。昨夜离空室，焚香净去船。
<br>
<br>　　卷554_89  「旧宫人」项斯
<br>
<br>　　自出先皇玉殿中，衣裳不更染深红。宫钗折尽垂空鬓，
<br>
<br>　　内扇穿多减半风。桃熟亦曾君手赐，酒阑犹候妾歌终。
<br>
<br>　　如今还向城边住，御水东流意不通。
<br>
<br>　　卷554_90  「梦游仙」项斯
<br>
<br>　　梦游飞上天家楼，珠箔当风挂玉钩。鹦鹉隔帘呼再拜，
<br>
<br>　　水仙移镜懒梳头。丹霞不是人间晓，碧树仍逢岫外秋。
<br>
<br>　　将谓便长于此地，鸡声入耳所堪愁。
<br>
<br>　　卷554_91  「送宫人入道」项斯
<br>
<br>　　愿随仙女董双成，王母前头作伴行。初戴玉冠多误拜，
<br>
<br>　　欲辞金殿别称名。将敲碧落新斋磬，却进昭阳旧赐筝。
<br>
<br>　　旦暮焚香绕坛上，步虚犹作按歌声。
<br>
<br>　　卷554_92  「长安退将」项斯
<br>
<br>　　塞晚冲沙损眼明，归来养病住秦京。上高楼阁看星坐，
<br>
<br>　　著白衣裳把剑行。常说老身思斗将，最悲无力制蕃营。
<br>
<br>　　翠眉红脸和回鹘，惆怅中原不用兵。
<br>
<br>　　卷554_93  「遥装夜」项斯
<br>
<br>　　卷席贫抛壁下床，且铺他处对灯光。欲行千里从今夜，
<br>
<br>　　犹惜残春发故乡。蚊蚋已生团扇急，衣裳未了剪刀忙。
<br>
<br>　　谁知更有芙蓉浦，南去令人愁思长。
<br>
<br>　　卷554_94  「送苗七求职」项斯
<br>
<br>　　相逢未得三回笑，风送离情入剪刀。客路最能销日月，
<br>
<br>　　梦魂空自畏波涛。独眠秋夜琴声急，未拜军城剑色高。
<br>
<br>　　去去缘多山与海，鹤身宁肯为飞劳。
<br>
<br>　　卷554_95  「山行（一作山中作）」项斯
<br>
<br>　　青枥林深亦有人，一渠流水数家分。山当日午回峰影，
<br>
<br>　　草带泥痕过鹿群。蒸茗气从茅舍出，缲丝声隔竹篱闻。
<br>
<br>　　行逢卖药归来客，不惜相随入岛云。
<br>
<br>　　卷554_96  「题永忻寺影堂」项斯
<br>
<br>　　不遇修寺日，无钱入影堂。故来空礼拜，临去重添香。
<br>
<br>　　僧得名难近，灯传火已长。发心依止后，借住有邻房。
<br>
<br>　　卷554_97  「献令狐相公，时相公郊坛行事回（一作赵嘏诗）」项斯
<br>
<br>　　鹗在卿云冰在壶，代天才业本谟。荣同伊陟传朱户，
<br>
<br>　　秀比王商入画图。昨夜星辰回剑履，前年风月满江湖。
<br>
<br>　　不知机务时多暇，还许诗家属和无。
<br>
<br>　　卷554_98  「句」项斯
<br>
<br>　　佳人背江坐，眉际列烟树。（《庾楼燕》）。
<br>
<br>　　马蹄没青莎，船迹成空波。
<br>
<br>　　春风吹两意，何意更相值。（《古意》。
<br>
<br>　　以上并见张为《主客图》）
<br>
<br>　　更望会稽何处是，沙连竹箭白鹇群。（见《吟窗杂录》）。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
