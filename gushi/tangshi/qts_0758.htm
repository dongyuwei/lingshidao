<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百五十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百五十八
<br>
<br>　　卷758_1  「宿山寺」孟贯
<br>
<br>　　溪山尽日行，方听远钟声。入院逢僧定，登楼见月生。
<br>
<br>　　露垂群木润，泉落一岩清。此景关吾事，通宵寐不成。
<br>
<br>　　卷758_2  「赠栖隐洞谭先生」孟贯
<br>
<br>　　先生双鬓华，深谷卧云霞。不伐有巢树，多移无主花。
<br>
<br>　　石泉春酿酒，松火夜煎茶。因问山中事，如君有几家。
<br>
<br>　　卷758_3  「归雁」孟贯
<br>
<br>　　春至衡阳雁，思归塞路长。汀洲齐奋翼，霄汉共成行。
<br>
<br>　　雪尽翻风暖，寒收度月凉。直应到秋日，依旧返潇湘。
<br>
<br>　　卷758_4  「春江送人」孟贯
<br>
<br>　　春江多去情，相去枕长汀。数雁别湓浦，片帆离洞庭。
<br>
<br>　　雨馀沙草绿，云散岸峰青。谁共观明月，渔歌夜好听。
<br>
<br>　　卷758_5  「过秦岭」孟贯
<br>
<br>　　古今传此岭，高下势峥嵘。安得青山路，化为平地行。
<br>
<br>　　苍苔留虎迹，碧树障溪声。欲过一回首，踟蹰无限情。
<br>
<br>　　卷758_6  「送吴梦z归闽」孟贯
<br>
<br>　　瓯闽在天末，此去整行衣。久客逢春尽，思家冒暑归。
<br>
<br>　　海云添晚景，山瘴灭晴晖。相忆吟偏苦，不堪书信稀。
<br>
<br>　　卷758_7  「山中夏日」孟贯
<br>
<br>　　深山宜避暑，门户映岚光。夏木荫溪路，昼云埋石床。
<br>
<br>　　心源澄道静，衣葛蘸泉凉。算得红尘里，谁知此兴长。
<br>
<br>　　卷758_8  「宿故人江居」孟贯
<br>
<br>　　渡口树冥冥，南山渐隐青。渔舟归旧浦，鸥鸟宿前汀。
<br>
<br>　　静榻悬灯坐，闲门对浪扃。相思频到此，几番醉还醒。
<br>
<br>　　卷758_9  「寄伍乔」孟贯
<br>
<br>　　蹉跎春又晚，天末信来迟。长忆分携日，正当摇落时。
<br>
<br>　　独游饶旅恨，多事失归期。君看前溪树，山禽巢几枝。
<br>
<br>　　卷758_10  「山中访人不遇」孟贯
<br>
<br>　　负琴兼杖藜，特地过岩西。已见竹轩闭，又闻山鸟啼。
<br>
<br>　　长松寒倚谷，细草暗连溪。久立无人事，烟霞归路迷。
<br>
<br>　　卷758_11  「赠隐者」孟贯
<br>
<br>　　世路争名利，深山独结茅。安情自得所，非道岂相交。
<br>
<br>　　百尺松当户，千年鹤在巢。知君于此景，未欲等闲抛。
<br>
<br>　　卷758_12  「寄暹上人」孟贯
<br>
<br>　　闻罢城中讲，来安顶上禅。夜灯明石室，清磬出岩泉。
<br>
<br>　　欲访惭多事，相思恨隔年。终期息尘虑，接话虎溪边。
<br>
<br>　　卷758_13  「江边闲步」孟贯
<br>
<br>　　闲来南渡口，迤逦看江枫。一路波涛畔，数家芦苇中。
<br>
<br>　　远汀排晚树，深浦漾寒鸿。吟罢慵回首，此情谁与同。
<br>
<br>　　卷758_14  「过王逸人园林」孟贯
<br>
<br>　　谷口何时住，烟霞一径深。水声离远洞，山色出疏林。
<br>
<br>　　雪彩从沾鬓，年光不计心。自言人少到，犹喜我来寻。
<br>
<br>　　卷758_15  「寄李处士」孟贯
<br>
<br>　　僧话溪叟，平生重赤松。夜堂悲蟋蟀，秋水老芙蓉。
<br>
<br>　　吟坐倦垂钓，闲行多倚筇。闻名来已久，未得一相逢。
<br>
<br>　　卷758_16  「夏日寄史处士」孟贯
<br>
<br>　　掩关苔满地，终日坐腾腾。暑气冷衣葛，暮云催烛灯。
<br>
<br>　　寂寥知得趣，疏懒似无能。还忆旧游否，何年别杜陵。
<br>
<br>　　卷758_17  「夏日登瀑顶寺，因寄诸知己」孟贯
<br>
<br>　　曾于尘里望，此景在烟霄。岩静水声近，山深暑气遥。
<br>
<br>　　杖藜青石路，煮茗白云樵。寄语为郎者，谁能访寂寥。
<br>
<br>　　卷758_18  「怀果上人」孟贯
<br>
<br>　　拥锡南游去，名香几处焚。别来无远信，多恐在深云。
<br>
<br>　　好月曾同步，幽香省共闻。相思不相见，林下叶纷纷。
<br>
<br>　　卷758_19  「寄故园兄弟」孟贯
<br>
<br>　　久与乡关阻，风尘损旧衣。水思和月泛，山忆共僧归。
<br>
<br>　　林想添邻舍，溪应改钓矶。弟兄无苦事，不用别庭闱。
<br>
<br>　　卷758_20  「早秋吟眺」孟贯
<br>
<br>　　新秋初雨后，独立对遥山。去鸟望中没，好云吟里还。
<br>
<br>　　长年惭道薄，明代取身闲。从有西征思，园林懒闭关。
<br>
<br>　　卷758_21  「送江为归岭南」孟贯
<br>
<br>　　旧山临海色，归路到天涯。此别各多事，重逢是几时。
<br>
<br>　　江行晴望远，岭宿夜吟迟。珍重南方客，清风失所思。
<br>
<br>　　卷758_22  「山中答友人」孟贯
<br>
<br>　　偶爱春山住，因循值暑时。风尘非所愿，泉石本相宜。
<br>
<br>　　坐久松阴转，吟馀蝉韵移。自惭疏野甚，多失故人期。
<br>
<br>　　卷758_23  「山斋早秋雨中」孟贯
<br>
<br>　　深居少往还，卷箔早秋间。雨洒吟蝉树，云藏啸山。
<br>
<br>　　炎蒸如便退，衣葛亦堪闲。静坐得无事，酒卮聊畅颜。
<br>
<br>　　卷758_24  「送人游南越」孟贯
<br>
<br>　　孑然南越去，替尔畏前程。见说路岐M，不通车马行。
<br>
<br>　　瘴烟迷海色，岭树带猿声。独向山家宿，多应乡思生。
<br>
<br>　　卷758_25  「酬东溪史处士」孟贯
<br>
<br>　　咫尺东溪路，年来偶访迟。泉声迷夜雨，花片落空枝。
<br>
<br>　　石径逢僧出，山床见鹤移。贫斋有琴酒，曾许月圆期。
<br>
<br>　　卷758_26  「秋江送客」孟贯
<br>
<br>　　秋风楚江上，送子话游遨。远水宿何处，孤舟春夜涛。
<br>
<br>　　浦云沈雁影，山月照猿嗥。莫为饥寒苦，便成名利劳。
<br>
<br>　　卷758_27  「寄山中高逸人」孟贯
<br>
<br>　　烟霞多放旷，吟啸是寻常。猿共摘山果，僧邻住石房。
<br>
<br>　　蹑云双屐冷，采药一身香。我忆相逢夜，松潭月色凉。
<br>
<br>　　卷758_28  「怀友人」孟贯
<br>
<br>　　浮世况多事，飘流每叹君。路岐何处去，消息几时闻。
<br>
<br>　　吟里落秋叶，望中生暮云。孤怀谁慰我，夕鸟自成群。
<br>
<br>　　卷758_29  「送人归别业」孟贯
<br>
<br>　　别业五湖上，春残去路赊。还寻旧山水，重到故人家。
<br>
<br>　　门径掩芳草，园林落异花。君知钓矶在，犹喜有生涯。
<br>
<br>　　卷758_30  「冬日登江楼」孟贯
<br>
<br>　　高楼临古岸，野步晚来登。江水因寒落，山云为雪凝。
<br>
<br>　　远村虽入望，危槛不堪凭。亲老未归去，乡愁徒自兴。
<br>
<br>　　卷758_31  「寄张山人」孟贯
<br>
<br>　　草堂南涧边，有客啸云烟。扫叶林风后，拾薪山雨前。
<br>
<br>　　野桥通竹径，流水入芝田。琴月相亲夜，更深恋不眠。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
