<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百零三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷七百零三
<br>
<br>　　卷703_1  「晨兴」翁承赞
<br>
<br>　　晨起竹轩外，逍遥清兴多。早凉生户牖，孤月照关河。
<br>
<br>　　旅食甘藜藿，归心忆薜萝。一尊如有地，放意且狂歌。
<br>
<br>　　卷703_2  「题莒潭安闽院」翁承赞
<br>
<br>　　祧宗营祀舍，幽异胜珠林。名士穿云访，飞禽傍竹吟。
<br>
<br>　　窗含孤岫影，牧卧断霞阴。景福滋闽壤，芳名亘古今。
<br>
<br>　　卷703_3  「华下霁后晓眺」翁承赞
<br>
<br>　　结茅幽寂近禅林，霁景烟光著柳阴。千嶂华山云外秀，
<br>
<br>　　万重乡思望中深。老嫌白发还偷镊，贫对春风亦强吟。
<br>
<br>　　花畔水边人不会，腾腾闲步一披襟。
<br>
<br>　　卷703_4  「喜弟承检登科」翁承赞
<br>
<br>　　两篇佳句敌琼瑰，怜我三清道路开。荆璞献多还得售，
<br>
<br>　　桂堂恩在敢轻回。花繁不怕寻香客，榜到应倾贺喜杯。
<br>
<br>　　知尔苦心功业就，早携长策出山来。
<br>
<br>　　卷703_5  「蒙闽王改赐乡里」翁承赞
<br>
<br>　　乡名文秀里光贤，别向钧台造化权。阀阅便因今日贵，
<br>
<br>　　德音兼与后人传。自从受赐身无力，向未酬恩骨肯镌。
<br>
<br>　　归阙路遥心更切，不嫌扶病倚旌旃。
<br>
<br>　　卷703_6  「访建阳马驿僧亚齐」翁承赞
<br>
<br>　　萧萧风雨建阳溪，溪畔维舟访亚齐。一轴新诗剑潭北，
<br>
<br>　　十年旧识华山西。吟魂惜向江村老，空性元知世路迷。
<br>
<br>　　应笑乘轺青琐客，此时无暇听猿啼。
<br>
<br>　　卷703_7  「题景祥院」翁承赞
<br>
<br>　　一溪拖碧绕崔嵬，瓶钵偏宜向此隈。农罢树阴黄犊卧，
<br>
<br>　　斋时山下白衣来。松多往日门人种，路是前朝释子开。
<br>
<br>　　三卷贝多金粟语，可能心炼得成灰。
<br>
<br>　　卷703_8  「寄舍弟承裕员外」翁承赞
<br>
<br>　　江花岸草晚萋萋，公子王孙思合迷。无主园林饶采伐，
<br>
<br>　　忘情鸥鸟恣高低。长江月上鱼翻鬣，荒圃人稀獭印蹄。
<br>
<br>　　何事斜阳再回首，休愁离别岘山西。
<br>
<br>　　卷703_9  「文明殿受册封闽王」翁承赞
<br>
<br>　　龙墀班听漏声长，竹帛昭勋扑御香。鸣佩洞庭辞帝主，
<br>
<br>　　登车故里册闽王。一千年改江山瑞，十万军蒙雨露光。
<br>
<br>　　吟寄短篇追往事，留文功业不寻常。
<br>
<br>　　卷703_10  「御命归乡，蒙赐锦衣」翁承赞
<br>
<br>　　九重宣旨下丹墀，面对天颜赐锦衣。中使擎来三殿晓，
<br>
<br>　　宝箱开处五云飞。德音耳聆君恩重，金印腰悬己力微。
<br>
<br>　　更待临轩陈鼓吹，星轺便指故乡归。
<br>
<br>　　卷703_11  「奉使封闽王归京洛」翁承赞
<br>
<br>　　泥缄紫诰御恩光，信马嘶风出洛阳。此去愿言归梓里，
<br>
<br>　　预凭魂梦展维桑。客程回首瞻文陛，驿路乘轺忆故乡。
<br>
<br>　　指日还家堪自重，恩荣昼锦贺封王。
<br>
<br>　　卷703_12  「奉使封王，次宜春驿」翁承赞
<br>
<br>　　微宦淹留鬓已斑，此心长忆旧林泉。不因列土封千乘，
<br>
<br>　　争得衔恩拜二天。云断自宜乡树出，月高犹伴客心悬。
<br>
<br>　　夜来梦到南台上，遍看江山胜往年。
<br>
<br>　　卷703_13  「甲子岁衔命到家至榕城册封次日闽王降旌旗于新丰…饯别」翁承赞
<br>
<br>　　登庸楼上方停乐，新市堤边又举杯。正是离情伤远别，
<br>
<br>　　忽闻台旨许重来。此时暂与交亲好，今日还将简册回。
<br>
<br>　　争得长房犹在世，缩教地近钓鱼台。
<br>
<br>　　卷703_14  「寄示儿孙」翁承赞
<br>
<br>　　力学烧丹二十年，辛勤方得遇真仙。便随羽客归三岛，
<br>
<br>　　旋听霓裳适九天。得路自能酬造化，立身何必恋林泉。
<br>
<br>　　予家药鼎分明在，好把仙方次第传。
<br>
<br>　　卷703_15  「天v元年以右拾遗使册闽王而作」翁承赞
<br>
<br>　　蓬莱宫阙晓光匀，红案舁麻降紫宸。鸾奏八音谐律吕，
<br>
<br>　　凤衔五色显丝纶。萧何相印钧衡重，韩信斋坛雨露新。
<br>
<br>　　得侍丹墀官异宠，此身何幸沐恩频。
<br>
<br>　　卷703_16  「汉上登舟忆闽」翁承赞
<br>
<br>　　汉皋亭畔起西风，半挂征帆立向东。久客自怜归路近，
<br>
<br>　　算程不怕酒觞空。参差雁阵天初碧，零落渔家蓼欲红。
<br>
<br>　　一片归心随去棹，愿言指日拜文翁。
<br>
<br>　　卷703_17  「对雨述怀示弟承检」翁承赞
<br>
<br>　　淋淋霎霎结秋霖，欲使秦城叹陆沈。晓势遮回朝客马，
<br>
<br>　　夜声滴破旅人心。青苔重叠封颜巷，白发萧疏引越吟。
<br>
<br>　　不有惠连同此景，江南归思几般深。
<br>
<br>　　卷703_18  「题壶山」翁承赞
<br>
<br>　　井邑斜连北，蓬瀛直倚东。秋高岩溜白，日上海波红。
<br>
<br>　　卷703_19  「题故居」翁承赞
<br>
<br>　　一为鹅子二连花，三望青湖四石斜。
<br>
<br>　　惟有岭湖居第五，山前却是宰臣家。
<br>
<br>　　卷703_20  「题槐」翁承赞
<br>
<br>　　雨中妆点望中黄，句引蝉声送夕阳。
<br>
<br>　　忆昔当年随计吏，马蹄终日为君忙。
<br>
<br>　　卷703_21  「擢进士」翁承赞
<br>
<br>　　霓旌引上大罗天，别领新衔意自怜。
<br>
<br>　　蝴蝶流莺莫先去，满城春色属群仙。
<br>
<br>　　卷703_22  「擢探花使三首」翁承赞
<br>
<br>　　洪崖差遣探花来，检点芳丛饮数杯。
<br>
<br>　　深紫浓香三百朵，明朝为我一时开。
<br>
<br>　　九重烟暖折槐芽，自是升平好物华。
<br>
<br>　　今日始知春气味，长安虚过四年花。
<br>
<br>　　探花时节日偏长，恬淡春风称意忙。
<br>
<br>　　每到黄昏醉归去，衣惹得牡丹香。
<br>
<br>　　卷703_23  「书斋谩兴二首」翁承赞
<br>
<br>　　池塘四五尺深水，篱落两三般样花。
<br>
<br>　　过客不须频问姓，读书声里是吾家。
<br>
<br>　　官事归来衣雪埋，儿童灯火小茅斋。
<br>
<br>　　人家不必论贫富，惟有读书声最佳。
<br>
<br>　　卷703_24  「辞闽王归朝寄倪先辈」翁承赞
<br>
<br>　　时人莫讶再还乡，简册分明剑佩光。
<br>
<br>　　驷马高车太常乐，登庸门下忆贤良。
<br>
<br>　　卷703_25  「晓望」翁承赞
<br>
<br>　　清霜散漫似轻岚，玉阙参差万象涵。
<br>
<br>　　独上秦台最高处，旧山依约在东南。
<br>
<br>　　卷703_26  「万寿寺牡丹」翁承赞
<br>
<br>　　烂熳香风引贵游，高僧移步亦迟留。
<br>
<br>　　可怜殿角长松色，不得王孙一举头。
<br>
<br>　　卷703_27  「松」翁承赞
<br>
<br>　　倚涧临溪自屈蟠，雪花销尽藓花干。
<br>
<br>　　幽枝好折为谈柄，入手方知有岁寒。
<br>
<br>　　卷703_28  「柳」翁承赞
<br>
<br>　　斜拂中桥远映楼，翠光骀荡晓烟收。
<br>
<br>　　洛阳才子多情思，横把金鞭约马头。
<br>
<br>　　高出营门远出墙，朱阑门闭绿成行。
<br>
<br>　　将军宴罢东风急，闲衬旌旗簇画堂。
<br>
<br>　　彭泽先生酒满船，五株栽向九江边。
<br>
<br>　　长条细叶无穷尽，管领春风不计年。
<br>
<br>　　炀帝东游意绪多，宫娃眉翠两相和。
<br>
<br>　　一声水调春风暮，千里交阴锁汴河。
<br>
<br>　　缠绕春情卒未休，秦娥萧史两相求。
<br>
<br>　　玉句阑内朱帘卷，瑟瑟丝笼十二楼。
<br>
<br>　　卷703_29  「隋堤柳」翁承赞
<br>
<br>　　春半烟深汴水东，黄金丝软不胜风。
<br>
<br>　　轻笼行殿迷天子，抛掷长安似梦中。
<br>
<br>　　卷703_30  「句」翁承赞
<br>
<br>　　烟萝况逼神仙窟，丹灶还应许独寻。（《赠黄璞》，
<br>
<br>　　见《福州志》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
