<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

    卷四
<br>
<br>    卷4_1 「延英殿玉灵芝诗三章，章八句」李亨
<br>
<br>    玉殿肃肃，灵芝煌煌。重英发秀，连叶分房。
<br>
<br>    宗庙之福，垂其耿光。（此章缺二句）
<br>
<br>    元气产芝，明神合德。紫微间采，白呈色。
<br>
<br>    载启瑞图，庶符皇极。天心有眷，王道惟直。
<br>
<br>    幸生芳本，当我旒。效此灵质，贲其王猷。
<br>
<br>    神惟不爱，道亦无求。端拱思惟，永荷天休。
<br>
<br>    卷4_2 「赐梨李泌与诸王联句」李亨
<br>
<br>    先生年几许，颜色似童儿。――颍王
<br>
<br>    夜抱九仙骨，朝披一品衣。――信王
<br>
<br>    不食千钟粟，唯餐两颗梨。――益王
<br>
<br>    天生此间气，助我化无为。――李亨
<br>
<br>    卷4_3 「中和节日宴百僚赐诗」李适
<br>
<br>    韶年启仲序，初吉谐良辰。肇兹中和节，式庆天地春。
<br>
<br>    欢酣朝野同，生德区宇均。云开洒膏露，草疏芳河津。
<br>
<br>    岁华今载阳，东作方肆勤。惭非熏风唱，曷用慰吾人。
<br>
<br>    卷4_4 「中和节赐百官燕集因示所怀」李适
<br>
<br>    至化恒在宥，保和兹息人。推诚抚诸夏，与物长为春。
<br>
<br>    仲月风景暖，禁城花柳新。芳时协金奏，赐宴同群臣。
<br>
<br>    丝竹岂云乐，忠贤惟所亲。庶洽朝野意，旷然天地均。
<br>
<br>    卷4_5 「重阳日赐宴曲江亭，赋六韵诗用清字」李适
<br>
<br>    早衣对庭燎，躬化勤意诚。时此万机暇，适与佳节并。
<br>
<br>    曲池洁寒流，芳菊舒金英。乾坤爽气满，台殿秋光清。
<br>
<br>    朝野庆年丰，高会多欢声。永怀无荒戒，良士同斯情。
<br>
<br>    卷4_6 「九月十八赐百僚追赏因书所怀」李适
<br>
<br>    雨霁霜气肃，天高云日明。繁林已坠叶，寒菊仍舒荣。
<br>
<br>    懿此秋节时，更延追赏情。池台列广宴，丝竹传新声。
<br>
<br>    至乐非外奖，浃欢同中诚。庶敦朝野意，永使风化清。
<br>
<br>    卷4_7 「送徐州张建封还镇」李适
<br>
<br>    牧守寄所重，才贤生为时。宣风自淮甸，授钺膺藩维。
<br>
<br>    入觐展遐恋，临轩慰来思。忠诚在方寸，感激陈情词。
<br>
<br>    报国尔所向，恤人予是资。欢宴不尽怀，车马当还期。
<br>
<br>    谷雨将应候，行春犹未迟。勿以千里遥，而云无己知。
<br>
<br>    卷4_8 「麟德殿宴百僚」李适
<br>
<br>    忧勤承圣绪，开泰喜时康。恭己临群后，垂衣御八荒。
<br>
<br>    务闲春向暮，朝罢日犹长。紫殿初筵列，彤庭广乐张。
<br>
<br>    成功归辅弼，致理赖忠良。共此欢娱事，千秋乐未央。
<br>
<br>    卷4_9 「元日退朝观军仗归营」李适
<br>
<br>    献岁视元朔，万方咸在庭。端旒揖群后，回辇阅师贞。
<br>
<br>    彩仗宿华殿，退朝归禁营。分行左右出，转旆风云生。
<br>
<br>    历历趋复道，容容映层城。勇馀矜捷技，令肃无喧声。
<br>
<br>    眷此戎旅节，载嘉良士诚。顺时倾宴赏，亦以助文经。
<br>
<br>    卷4_10「中和节赐群臣宴赋七韵」李适
<br>
<br>    东风变梅柳，万汇生春光。中和纪月令，方与天地长。
<br>
<br>    耽乐岂予尚，懿兹时景良。庶遂亭育恩，同致寰海康。
<br>
<br>    君臣永终始，交泰符阴阳。曲沼水新碧，华林桃稍芳。
<br>
<br>    胜赏信多欢，戒之在无荒。
<br>
<br>    卷4_11「三日书怀因示百僚」李适
<br>
<br>    佳节上元巳，芳时属暮春。流觞想兰亭，捧剑得金人。
<br>
<br>    风轻水初绿，日晴花更新。天文信昭回，皇道颇敷陈。
<br>
<br>    恭己每从俭，清心常保真。戒兹游衍乐，书以示群臣。
<br>
<br>    卷4_12「重阳日中外同欢，以诗言志，因示群官」李适
<br>
<br>    爽节在重九，物华新雨馀。清秋黄叶下，菊散金潭初。
<br>
<br>    万实行就稔，百工欣所如。欢心畅遐迩，殊俗同车书。
<br>
<br>    至化自敦睦，佳辰宜宴胥。锵锵间丝竹，济济罗簪裾。
<br>
<br>    此乐匪足耽，此诚期永孚。
<br>
<br>    卷4_13「重阳日即事」李适
<br>
<br>    令节晓澄霁，四郊烟霭空。天清白露洁，菊散黄金丛。
<br>
<br>    寡德荷天贶，顺时休百工。岂怀歌钟乐，思为君臣同。
<br>
<br>    至化在亭育，相成资始终。未知康衢咏，所仰惟年丰。
<br>
<br>    卷4_14「丰年多庆，九日示怀」李适
<br>
<br>    爽气肃时令，早衣闻朔鸿。重阳有佳节，具物欣年丰。
<br>
<br>    皎洁暮潭色，芬敷新菊丛。芳尊满衢室，繁吹凝烟空。
<br>
<br>    惠合信吾道，保和惟尔同。推诚至玄化，天下期为公。
<br>
<br>    卷4_15「七月十五日题章敬寺」李适
<br>
<br>    招提迩皇邑，复道连重城。法筵会早秋，驾言访禅扃。
<br>
<br>    尝闻大仙教，清净宗无生。七物匪吾宝，万行先求成。
<br>
<br>    名相既双寂，繁华奚所荣。金风扇微凉，远烟凝翠晶。
<br>
<br>    松院静苔色，竹房深磬声。境幽真虑恬，道胜外物轻。
<br>
<br>    意适本非说，含毫空复情。
<br>
<br>    卷4_16「中春麟德殿会百僚观新乐诗一章，章十六句」李适
<br>
<br>    芳岁肇佳节，物华当仲春。乾坤既昭泰，烟景含氤氲。
<br>
<br>    德浅荷玄贶，乐成思治人。前庭列钟鼓，广殿延群臣。
<br>
<br>    八卦随舞意，五音转曲新。顾非咸池奏，庶协南风熏。
<br>
<br>    式宴礼所重，浃欢情必均。同和谅在兹，万国希可亲。
<br>
<br>    卷4_17「九日绝句」李适
<br>
<br>    禁苑秋来爽气多，昆明风动起沧波。
<br>
<br>    中流箫鼓诚堪赏，讵假横汾发棹歌。
<br>
<br>    卷4_18「暮春喜雨诗」李昂1
<br>
<br>    风云喜际会，雷雨遂流滋。荐币虚陈礼，动天实精思。
<br>
<br>    渐侵九夏节，复在三春时。A垂朱阙，飘u入绿墀。
<br>
<br>    郊s既沾足，黍稷有丰期。百辟同康乐，万方伫雍熙。
<br>
<br>    卷4_19「题程修己竹障」李昂1
<br>
<br>    良工运精思，巧极似有神。
<br>
<br>    临窗忽睹繁阴合，再盼真假殊未分。
<br>
<br>    卷4_20「宫中题」李昂1
<br>
<br>    辇路生春草，上林花发时。凭高何限意，无复侍臣知。
<br>
<br>    卷4_21「上巳日赐裴度」李昂1
<br>
<br>    注想待元老，识君恨不早。我家柱石衰，忧来学丘祷。
<br>
<br>    卷4_22「上元日二首」李昂1
<br>
<br>    上元高会集群仙，心斋何事欲祈年。
<br>
<br>    丹诚傥彻玉帝座，且共吾人庆大田。
<br>
<br>    q生三五叶初齐，上元羽客出桃蹊。
<br>
<br>    不爱仙家登真诀，愿蒙四海福黔黎。
<br>
<br>    卷4_23「夏日联句」李昂1
<br>
<br>    人皆苦炎热，我爱夏日长。――李昂1
<br>
<br>    熏风自南来，殿阁生微凉。――柳公权
<br>
<br>    卷4_24「百丈山」李忱
<br>
<br>    大雄真迹枕危峦，梵宇层楼耸万般。日月每从肩上过，
<br>
<br>    山河长在掌中看。仙峰不间三春秀，灵境何时六月寒。
<br>
<br>    更有上方人罕到，暮钟朝磬碧云端。
<br>
<br>    卷4_25「吊白居易」李忱
<br>
<br>    缀玉联珠六十年，谁教冥路作诗仙。浮云不系名居易，
<br>
<br>    造化无为字乐天。童子解吟长恨曲，胡儿能唱琵琶篇。
<br>
<br>    文章已满行人耳，一度思卿一怆然。
<br>
<br>    卷4_26「幸华严寺」李忱
<br>
<br>    云散晴山几万重，烟收春色更冲融。帐殿出空登碧汉，
<br>
<br>    遐川俯望色蓝笼。林光入户低韶景，岭气通宵展霁风。
<br>
<br>    今日追游何所似，莫惭汉武赏汾中。
<br>
<br>    卷4_27「重阳锡宴群臣」李忱
<br>
<br>    款塞旋征骑，和戎委庙贤。倾心方倚注，叶力共安边。
<br>
<br>    卷4_28「题泾县水西寺」李忱
<br>
<br>    大殿连云接爽溪，钟声还与鼓声齐。
<br>
<br>    长安若问江南事，说道风光在水西。
<br>
<br>    卷4_29「瀑布联句」李忱
<br>
<br>    千岩万壑不辞劳，远看方知出处高。――黄檗
<br>
<br>    溪涧岂能留得住，终归大海作波涛。――李忱
<br>
<br>    卷4_30「句」李忱
<br>
<br>    海岳宴咸通。
<br>
<br>    七载秉钧调四序，一方狱市获来苏。
<br>
<br>    卷4_31「句」李晔1
<br>
<br>    只解劈牛兼劈树，不能诛恶与诛凶。（咏雷）
<br>
<br> 
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
