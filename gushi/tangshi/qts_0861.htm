<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百六十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百六十一
<br>
<br>　　卷861_1  「登杭州秦望山」马湘
<br>
<br>　　太乙初分何处寻，空留历数变人心。九天日月移朝暮，
<br>
<br>　　万里山川换古今。风动水光吞远峤，雨添岚气没高林。
<br>
<br>　　秦皇谩作驱山计，沧海茫茫转更深。
<br>
<br>　　卷861_2  「题龙兴观壁」马湘
<br>
<br>　　世有无穷事，生知遂百春。问程方外路，宜是上清人。
<br>
<br>　　卷861_3  「又诗一首」马湘
<br>
<br>　　昔日曾随魏伯阳，无端醉卧紫金床。
<br>
<br>　　东君谓我多情赖，罚向人间作酒狂。
<br>
<br>　　卷861_4  「又诗二首」马湘
<br>
<br>　　省悟前非一息间，更抛闲事弃尘寰。徒夸美酒如琼液，
<br>
<br>　　休恋娇娥似玉颜。含笑谩教情面厚，多愁还使鬓毛斑。
<br>
<br>　　云中幸有堪归路，无限青山是我山。
<br>
<br>　　何用烧丹学驻颜，闹非城市静非山。
<br>
<br>　　时人若觅长生药，对景无心是大还。
<br>
<br>　　卷861_5  「题壁（人有以炉火药术为事者，辞大哂之，命笔题其壁）」张辞
<br>
<br>　　争那金乌何，头上飞不住。红炉漫烧药，玉颜安可驻。
<br>
<br>　　今年花发枝，明年叶落树。不如且饮酒，莫管流年度。
<br>
<br>　　卷861_6  「上盐城令述德诗」张辞
<br>
<br>　　门风常有蕙兰馨，鼎族家传霸国名。容貌静悬秋月彩，
<br>
<br>　　文章高振海涛声。讼堂无事调琴轸，郡阁何妨醉玉觥。
<br>
<br>　　今日东渐桥下水，一条从此镇常清。
<br>
<br>　　卷861_7  「谢令学道诗」张辞
<br>
<br>　　何用梯媒向外求，长生只合内中修。
<br>
<br>　　莫言大道人难得，自是行心不到头。
<br>
<br>　　卷861_8  「别令诗」张辞
<br>
<br>　　张辞张辞自不会，天下经书在腹内。
<br>
<br>　　身即腾腾处世间，心即逍遥出天外。
<br>
<br>　　卷861_9  「赠吴生」陆禹臣
<br>
<br>　　露下瑶簪湿，云生石室寒。星坛鸾鹤舞，丹灶虎龙蟠。
<br>
<br>　　卷861_10  「丈人山诗」李真
<br>
<br>　　春冻晓鞯露重，夜寒幽枕云生。
<br>
<br>　　岂是与山无素，丈人著帽相迎。
<br>
<br>　　卷861_11  「醉歌」殷七七
<br>
<br>　　琴弹碧玉调，药炼白朱砂。解酝顷刻酒，能开非时花。
<br>
<br>　　卷861_12  「阳春曲」殷七七
<br>
<br>　　愁见唱阳春，令人离肠结。郎去未归家，柳自飘香雪。
<br>
<br>　　卷861_13  「寄杜光庭」张令问
<br>
<br>　　试问朝中为宰相，何如林下作神仙。
<br>
<br>　　一壶美酒一炉药，饱听松风清昼眠。
<br>
<br>　　卷861_14  「上升歌」吴涵虚
<br>
<br>　　玉皇有诏登仙职，龙吐云兮凤著力。眼前蓦地见楼台，
<br>
<br>　　异草奇花不可识。我向大罗观世界，世界即如指掌大。
<br>
<br>　　当时不为上升忙，一时提向瀛洲卖。
<br>
<br>　　卷861_15  「答常学士」李梦符
<br>
<br>　　罢修儒业罢修真，养拙藏愚春复春。到老不疏林里鹿，
<br>
<br>　　平生难见日边人。洞桃深处千林锦，岩雪铺时万草新。
<br>
<br>　　深谢名贤远相访，求闻难博凤为邻。
<br>
<br>　　卷861_16  「渔父引二首」李梦符
<br>
<br>　　村寺钟声度远滩，半轮残月落山前。
<br>
<br>　　徐徐拨棹却归湾，浪叠朝霞锦绣翻。
<br>
<br>　　渔弟渔兄喜到来，波官赛却坐江隈。
<br>
<br>　　椰榆杓子木瘤杯，烂煮鲈鱼满案堆。
<br>
<br>　　卷861_17  「察考取状答」李梦符
<br>
<br>　　插花饮酒何妨事，樵唱渔歌不碍时。
<br>
<br>　　卷861_18  「答高安宰」沈廷瑞
<br>
<br>　　何须问我道成时，紫府清都自有期。
<br>
<br>　　手握药苗人不识，体含金骨俗争知。
<br>
<br>　　卷861_19  「赠僧昭莹」沈廷瑞
<br>
<br>　　南北东西路，人生会不无。早曾依阁皂，又却上玄都。
<br>
<br>　　云片随天阔，泉声落石孤。何期早相遇，乐共煮菖蒲。
<br>
<br>　　卷861_20  「寄袁州陈智周」沈廷瑞
<br>
<br>　　名山相别后，别后会难期。金鼎销红日，丹田老紫芝。
<br>
<br>　　访君虽有路，怀我岂无诗。休羡繁华事，百年能几时。
<br>
<br>　　卷861_21  「垄穴遗诗」沈廷瑞
<br>
<br>　　虚劳营殡玉山前，殡后那知已脱蝉。应是元神归洞府，
<br>
<br>　　更与遗魄在黄泉。灵台已得修真诀，尘世空留悟道篇。
<br>
<br>　　堪叹浮生今古事，北邙山下草芊芊。
<br>
<br>　　卷861_22  「大言诗」谭峭
<br>
<br>　　线作长江扇作天，鞋抛向海东边。
<br>
<br>　　蓬莱信道无多路，只在谭生拄杖前。
<br>
<br>　　卷861_23  「句」谭峭
<br>
<br>　　云外星霜如走电，世间娱乐似抛砖。
<br>
<br>　　卷861_24  「望江南词咏鼓」伊用昌
<br>
<br>　　江南鼓，梭肚两头栾。钉著不知侵骨髓，
<br>
<br>　　打来只是没心肝，空腹被人谩。
<br>
<br>　　卷861_25  「题茶陵县门」伊用昌
<br>
<br>　　茶陵一道好长街，两畔栽柳不栽槐。
<br>
<br>　　夜后不闻更漏鼓，只听锤芒织草鞋。
<br>
<br>　　卷861_26  「题酒楼壁」伊用昌
<br>
<br>　　此生生在此生先，何事从玄不复玄。
<br>
<br>　　已在淮南鸡犬后，而今便到玉皇前。
<br>
<br>　　卷861_27  「题游帷观真君殿后」伊用昌
<br>
<br>　　日日祥云瑞气连，侬家应作大神仙。笔头洒起风雷力，
<br>
<br>　　剑下驱驰造化权。更无戎夷添礼乐，永教胡虏绝烽烟。
<br>
<br>　　列仙功业只如此，直上三清第一天。
<br>
<br>　　卷861_28  「留题阁皂观」伊用昌
<br>
<br>　　花洞门前吠似雷，险声流断俗尘埃。雨喷山脚毒龙起，
<br>
<br>　　月照松梢孤鹤回。萝幕秋高添碧翠，画帘时卷到楼台。
<br>
<br>　　两坛诗客何年去，去后门关更不开。
<br>
<br>　　卷861_29  「湖南闯斋吟」伊用昌
<br>
<br>　　谁人能识白元君，上士由来尽见闻。避世早空南火宅，
<br>
<br>　　植田高种北山云。鸡能抱卵心常听，蝉到成形壳自分。
<br>
<br>　　学取大罗些子术，免教松下作孤坟。
<br>
<br>　　卷861_30  「游溧阳霞泉寺限白字」许坚2
<br>
<br>　　近枕吴溪与越峰，前朝恩赐云泉额。竹林晴见雁塔高，
<br>
<br>　　石室曾栖几禅伯。荒碑字没莓苔深，古池香泛荷花白。
<br>
<br>　　客有经年别故林，落日啼猿情脉脉。
<br>
<br>　　卷861_31  「幽栖观」许坚2
<br>
<br>　　仙翁上升去，丹井寄晴壑。山色接天台，湖光照寥廓。
<br>
<br>　　玉洞绝无人，老桧犹栖鹤。我欲掣青蛇，他时冲碧落。
<br>
<br>　　卷861_32  「题茅山观」许坚2
<br>
<br>　　尝恨清风千载郁，洞天今得恣游遨。松楸一色古坛静，
<br>
<br>　　鸾鹤不来青汉高。茅氏井寒丹已化，玄宗碑断梦仍劳。
<br>
<br>　　分明有个长生路，休向红尘叹二毛。
<br>
<br>　　卷861_33  「题扇」许坚2
<br>
<br>　　哦吟但写胸中妙，饮酒能忘身后名。
<br>
<br>　　但愿长闲有诗酒，一溪风月共清明。
<br>
<br>　　卷861_34  「上徐舍人铉」许坚2
<br>
<br>　　几宵烟月锁楼台，欲寄侯门荐祢才。
<br>
<br>　　满面尘埃人不识，谩随流水出山来。
<br>
<br>　　卷861_35  「句」许坚2
<br>
<br>　　道既学不得，仙从何处来。
<br>
<br>　　卧久似慵伸雪项，立迟犹未整霜衣。（《病鹤》，
<br>
<br>　　见《吟窗杂录》）
<br>
<br>　　卷861_36  「醉吟」许F
<br>
<br>　　阆苑花前是醉乡，踏翻王母九霞觞。
<br>
<br>　　群仙拍手嫌轻薄，谪向人间作酒狂。
<br>
<br>　　卷861_37  「题南岳招仙观壁上（题此诗后数日上升）」许F
<br>
<br>　　洪炉烹锻人性命，器用不同分皆定。妖精鬼魅斗神通，
<br>
<br>　　只自干邪不干正。黄口小儿初学行，唯知日月东西生。
<br>
<br>　　还为万灵威圣力，移月在南日在北。玉为玉兮石是石，
<br>
<br>　　蕴弃深泥终不易。邓通饿死严陵贫，帝王岂是无人力。
<br>
<br>　　丈夫未达莫相侵，攀龙附凤捐精神。
<br>
<br>　　卷861_38  「武陵春色」张白
<br>
<br>　　武陵春色好，十二酒家楼。大醉方回首，逢人不举头。
<br>
<br>　　是非都不采，名利混然休。戴个星冠子，浮沈逐世流。
<br>
<br>　　卷861_39  「赠酒店崔氏」张白
<br>
<br>　　武陵城里崔家酒，地上应无天上有。
<br>
<br>　　南游道士饮一斗，卧向白云深洞口。
<br>
<br>　　卷861_40  「哭陆先生」张白
<br>
<br>　　六亲恸哭还复苏，我笑先生泪个无。
<br>
<br>　　脱履定归天上去，空坟留入武陵图。
<br>
<br>　　卷861_41  「市中狂吟」段Y
<br>
<br>　　一间茅屋，尚自修治。任狂风吹，连檐破碎。硇膘ィ
<br>
<br>　　看著倒也。墙壁作散土一堆，主人翁永不来归。
<br>
<br>　　卷861_42  「诗」赵自然
<br>
<br>　　常欲栖山岛，闲眠玉洞寒。丹哥时引舞，来去跨云鸾。
<br>
<br>　　卷861_43  「大丹诗四首」李浩
<br>
<br>　　混沌未分我独存，包含四象立乾坤。
<br>
<br>　　还丹须向此中觅，得此方为至妙门。
<br>
<br>　　煮石烹金炼太元，神仙不肯等闲传。
<br>
<br>　　人能认得其中理，夺尽乾坤造化权。
<br>
<br>　　百首荒辞义亦深，因传同道决疑心。
<br>
<br>　　华池本是真神水，神水元来是白金。
<br>
<br>　　取将白金为鼎器，鼎成潜伏汞来侵。
<br>
<br>　　汞入金鼎终年尽，产出灵砂似太阴。
<br>
<br>　　卷861_44  「自吟」徐钓者
<br>
<br>　　曾见秦皇架石桥，海神忙迫涨惊潮。
<br>
<br>　　蓬莱隔海虽难到，直上三清却不遥。
<br>
<br>　　卷861_45  「踏歌」蓝采和
<br>
<br>　　踏歌踏歌蓝采和，世界能几何。红颜三春树，
<br>
<br>　　流年一掷梭。古人混混去不返，今人纷纷来更多。
<br>
<br>　　朝骑鸾凤到碧落，暮见桑田生白波。长景明晖在空际，
<br>
<br>　　金银宫阙高嵯峨。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
