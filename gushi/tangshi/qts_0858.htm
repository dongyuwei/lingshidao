<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百五十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百五十八
<br>
<br>　　卷858_1  「五言」吕岩
<br>
<br>　　悟了长生理，秋莲处处开。金童登锦帐，玉女下香阶。
<br>
<br>　　虎啸天魂住，龙吟地魄来。有人明此道，立使返婴孩。
<br>
<br>　　姹女住南方，身边产太阳。蟾宫烹玉液，坎户炼琼浆。
<br>
<br>　　过去神仙饵，今来到我尝。一杯延万纪，物外任翱翔。
<br>
<br>　　顿悟黄芽理，阴阳禀自然。乾坤炉里炼，日月鼎中煎。
<br>
<br>　　木产长生汞，金烹续命铅。世人明此道，立便返童颜。
<br>
<br>　　宇宙产黄芽，经炉煅作砂。阴阳烹五彩，水火炼三花。
<br>
<br>　　鼎内龙降虎，壶中龟遣蛇。功成归物外，自在乐烟霞。
<br>
<br>　　要觅长生路，除非认本元。都来一味药，刚道数千般。
<br>
<br>　　丹鼎烹成汞，炉中炼就铅。依时服一粒，白日上冲天。
<br>
<br>　　姹女住瑶台，仙花满地开。金苗从此出，玉蕊自天来。
<br>
<br>　　凤舞长生曲，鸾歌续命杯。有人明此道，海变已千回。
<br>
<br>　　古往诸仙子，根元占甲庚。水中闻虎啸，火里见龙行。
<br>
<br>　　进退穷三候，相吞用八。冲天功行满，寒暑不能争。
<br>
<br>　　我悟长生理，太阳伏太阴。离宫生白玉，坎户产黄金。
<br>
<br>　　要主君臣义，须存子母心。九重神室内，虎啸与龙吟。
<br>
<br>　　灵丹产太虚，九转入重炉。浴就红莲颗，烧成白玉珠。
<br>
<br>　　水中铅一两，火内汞三铢。吃了瑶台宝，升天任海枯。
<br>
<br>　　姹女住离宫，身边产雌雄。炉中七返毕，鼎内九还终。
<br>
<br>　　悟了鱼投水，迷因鸟在笼。耄年服一粒，立地变冲童。
<br>
<br>　　盗得乾坤祖，阴阳是本宗。天魂生白虎，地魄产青龙。
<br>
<br>　　运宝泥丸在，搬精入上宫。有人明此法，万载貌如童。
<br>
<br>　　要觅金丹理，根元不易逢。三才七返足，四象九还终。
<br>
<br>　　浴就微微白，烧成渐渐红。一丸延万纪，物外去冲冲。
<br>
<br>　　个个觅长生，根元不易寻。要贪天上宝，须去世间琛。
<br>
<br>　　炼就水中火，烧成阳内阴。祖师亲有语，一味水中金。
<br>
<br>　　万物皆生土，如人得本元。青龙精是汞，白虎水为铅。
<br>
<br>　　悟者子投母，迷应地是天。将来物外客，个个补丹田。
<br>
<br>　　二十四神清，三千功行成。寒云连地转，圣日满天明。
<br>
<br>　　玉子偏宜种，金田岂在耕。此中真妙理，谁道不长生。
<br>
<br>　　妙妙妙中妙，玄玄玄更玄。动言俱演道，语默尽神仙。
<br>
<br>　　在掌如珠异，当空似月圆。他时功满后，直入大罗天。
<br>
<br>　　卷858_2  「绝句」吕岩
<br>
<br>　　捉得金晶固命基，日魂东畔月华西。
<br>
<br>　　于中炼就长生药，服了还同天地齐。
<br>
<br>　　莫怪瑶池消息稀，只缘尘事隔天机。
<br>
<br>　　若人寻得水中火，有一黄童上太微。
<br>
<br>　　混元海底隐生伦，内有黄童玉帝名。
<br>
<br>　　白虎神符潜姹女，灵元镇在七元君。
<br>
<br>　　三亩丹田无种种，种时须藉赤龙耕。
<br>
<br>　　曾将此种教人种，不解铅池道不生。
<br>
<br>　　闪灼虎龙神剑飞，好凭身事莫相违。
<br>
<br>　　传时须在乾坤力，便透三清入紫微。
<br>
<br>　　不用梯媒向外求，还丹只在体中收。
<br>
<br>　　莫言大道人难得，自是功夫不到头。
<br>
<br>　　饮酒须教一百杯，东浮西泛自梯媒。
<br>
<br>　　日精自与月华合，有个明珠走上来。
<br>
<br>　　不负三光不负人，不欺神道不欺贫。
<br>
<br>　　有人问我修行法，只种心田养此身。
<br>
<br>　　时人若拟去瀛洲，先过巍巍十八楼。
<br>
<br>　　自有电雷声震动，一池金水向东流。
<br>
<br>　　瓶子如金玉子黄，上升下降续神光。
<br>
<br>　　三元一会经年净，这个天中日月长。
<br>
<br>　　学道须教彻骨贫，囊中只有五三文。
<br>
<br>　　有人问我修行法，遥指天边日月轮。
<br>
<br>　　我自忘心神自悦，跨水穿云来相谒。
<br>
<br>　　不问黄芽肘后方，妙道通微怎生说。
<br>
<br>　　肘传丹篆千年术，口诵黄庭两卷经。
<br>
<br>　　鹤观古坛松影里，悄无人迹户长扃。
<br>
<br>　　独上高峰望八都，黑云散后月还孤。
<br>
<br>　　茫茫宇宙人无数，几个男儿是丈夫。
<br>
<br>　　天下都游半日功，不须跨凤与乘龙。
<br>
<br>　　偶因博戏飞神剑，摧却终南第一峰。
<br>
<br>　　朝游北越暮苍梧，袖里青蛇胆气粗。
<br>
<br>　　三入岳阳人不识，朗吟飞过洞庭湖。
<br>
<br>　　倒葫芦掉却琴，倒行直上卧牛岑。
<br>
<br>　　水飞石上迸如雪，立地看天坐地吟。
<br>
<br>　　吾家本住在天齐，零落白云锁石梯。
<br>
<br>　　来往八千消半日，依前归路不曾迷。
<br>
<br>　　莲峰道士高且洁，不下莲宫经岁月。
<br>
<br>　　星辰夜礼玉簪寒，龙虎晓开金鼎热。
<br>
<br>　　东山东畔忽相逢，握手丁宁语似钟。
<br>
<br>　　剑术已成君把去，有蛟龙处斩蛟龙。
<br>
<br>　　朝泛苍梧暮却还，洞中日月我为天。
<br>
<br>　　匣中宝剑时时吼，不遇同人誓不传。
<br>
<br>　　偎岩拍手葫芦舞，过岭穿云拄杖飞。
<br>
<br>　　来往八千须半日，金州南畔有松扉。
<br>
<br>　　养得儿形似我形，我身枯悴子光精。
<br>
<br>　　生生世世常如此，争似留神养自身。
<br>
<br>　　精养灵根气养神，此真之外更无真。
<br>
<br>　　神仙不肯分明说，迷了千千万万人。
<br>
<br>　　不事王侯不种田，日高犹自抱琴眠。
<br>
<br>　　起来旋点黄金买，不使人间作业钱。
<br>
<br>　　天涯海角人求我，行到天涯不见人。
<br>
<br>　　忠孝义慈行方便，不须求我自然真。
<br>
<br>　　莫道幽人一事无，闲中尽有静工夫。
<br>
<br>　　闭门清昼读书罢，扫地焚香到日晡。
<br>
<br>　　先生先生貌狞恶，拔剑当空气云错。
<br>
<br>　　连喝三回急急去，H然空里人头落。
<br>
<br>　　剑起星奔万里诛，风雷时逐雨声粗。
<br>
<br>　　人头携处非人在，何事高吟过五湖。
<br>
<br>　　粗眉卓竖语如雷，闻说不平便放杯。
<br>
<br>　　仗剑当空千里去，一更别我二更回。
<br>
<br>　　先生先生莫外求，道要人传剑要收。
<br>
<br>　　今日相逢江海畔，一杯村酒劝君休。
<br>
<br>　　庞眉斗竖恶精神，万里腾空一踊身。
<br>
<br>　　背上匣中三尺剑，为天且示不平人。
<br>
<br>　　卷858_3  「徽宗斋会」吕岩
<br>
<br>　　高谈阔论若无人，可惜明君不遇真。
<br>
<br>　　陛下问臣来日事，请看午未丙丁春。
<br>
<br>　　卷858_4  「七夕」吕岩
<br>
<br>　　四海孤游一野人，两壶霜雪足精神。
<br>
<br>　　坎离二物君收得，龙虎丹行运水银。
<br>
<br>　　野人本是天台客，石桥南畔有旧宅。
<br>
<br>　　父子生来有两口，多好歌笙不好拍。
<br>
<br>　　卷858_5  「赠李德成（德成善医）」吕岩
<br>
<br>　　九重天子寰中贵，五等诸侯门外尊。
<br>
<br>　　争似布衣狂醉客，不教性命属乾坤。
<br>
<br>　　卷858_6  「牧童（一作令牧童答钟弱翁）」吕岩
<br>
<br>　　草铺横野六七里，笛弄晚风三四声。
<br>
<br>　　归来饱饭黄昏后，不脱蓑衣卧月明。
<br>
<br>　　卷858_7  「潭州鹤会」吕岩
<br>
<br>　　这回相见不无缘，满院风光小洞天。
<br>
<br>　　一剑当空又飞去，洞庭惊起老龙眠。
<br>
<br>　　卷858_8  「绍兴道会」吕岩
<br>
<br>　　偶乘青帝出蓬莱，剑戟峥嵘遍九垓。
<br>
<br>　　我在目前人不识，为留一笠莫沉埋。
<br>
<br>　　卷858_9  「赠曹先生」吕岩
<br>
<br>　　鹤不西飞龙不行，露干云破洞箫清。
<br>
<br>　　少年仙子说闲事，遥隔彩云闻笑声。
<br>
<br>　　卷858_10  「海上相逢赵同」吕岩
<br>
<br>　　南宫水火吾须济，北阙夫妻我自媒。
<br>
<br>　　洞里龙儿娇郁律，山前童子喜徘徊。
<br>
<br>　　卷858_11  「题凤翔府天庆观」吕岩
<br>
<br>　　得道年来八百秋，不曾飞剑取人头。
<br>
<br>　　玉皇未有天符至，且货乌金混世流。
<br>
<br>　　卷858_12  「剑画此诗于襄阳雪中」吕岩
<br>
<br>　　岘山一夜玉龙寒，凤林千树梨花老。
<br>
<br>　　襄阳城里没人知，襄阳城外江山好。
<br>
<br>　　卷858_13  「洞庭湖君山颂」吕岩
<br>
<br>　　午夜君山玩月回，西邻小圃碧莲开。
<br>
<br>　　天香风露苍华冷，云在青霄鹤未来。
<br>
<br>　　卷858_14  「秦州北山观留诗」吕岩
<br>
<br>　　石池清水是吾心，刚被桃花影倒沉。
<br>
<br>　　一到山宫阙内，销闲澄虑七弦琴。
<br>
<br>　　卷858_15  「题永康酒楼」吕岩
<br>
<br>　　鲸吸鳌吞数百杯，玉山谁起复谁颓。
<br>
<br>　　醒时两袂天风冷，一朵红云海上来。
<br>
<br>　　卷858_16  「赠滕宗谅」吕岩
<br>
<br>　　华州回道人，来到岳阳城。别我游何处，秋空一剑横。
<br>
<br>　　卷858_17  「赠江州太平观道士」吕岩
<br>
<br>　　落魄薛高士，年高无白髭。云中闲卧石，山里冷寻碑。
<br>
<br>　　夸我饮大酒，嫌人说小诗。不知甚么汉，一任辈流嗤。
<br>
<br>　　卷858_18  「宋朝张天觉为相之日有褴缕道人及门求施…留诗于案上云」吕岩
<br>
<br>　　捏土为香事有因，世间宜假不宜真。
<br>
<br>　　皇朝宰相张天觉，天下云游吕洞宾。
<br>
<br>　　卷858_19  「赠陈处士」吕岩
<br>
<br>　　青霄一路少人行，休话兴亡事不成。金榜因何无姓字，
<br>
<br>　　玉都必是有仙名。云归入海龙千尺，云满长空鹤一声。
<br>
<br>　　深谢宋朝明圣主，解书丹诏诏先生。
<br>
<br>　　卷858_20  「哭陈先生」吕岩
<br>
<br>　　天网恢恢万象疏，一身亲到华山区。寒云去后留残月，
<br>
<br>　　春雪来时问太虚。六洞真人归紫府，千年鸾鹤老苍梧。
<br>
<br>　　自从遗却先生后，南北东西少丈夫。
<br>
<br>　　卷858_21  「化江南简寂观道士侯用晦磨剑（一作磨剑赠侯道士）」吕岩
<br>
<br>　　欲整锋敢惮劳，凌晨开匣玉龙嗥。手中气概冰三尺，
<br>
<br>　　石上精神蛇一条。奸血默随流水尽，凶豪今逐渍痕消。
<br>
<br>　　削平浮世不平事，与尔相将上九霄。
<br>
<br>　　卷858_22  「熙宁元年八月十九日过湖州东林沈山用石榴…自号回山人」吕岩
<br>
<br>　　西邻已富忧不足，东老虽贫乐有馀。
<br>
<br>　　白酒酿来缘好客，黄金散尽为收书。
<br>
<br>　　卷858_23  「大云寺茶诗」吕岩
<br>
<br>　　玉蕊一枪称绝品，僧家造法极功夫。兔毛瓯浅香云白，
<br>
<br>　　虾眼汤翻细浪俱。断送睡魔离几席，增添清气入肌肤。
<br>
<br>　　幽丛自落溪岩外，不肯移根入上都。
<br>
<br>　　卷858_24  「别诗二首」吕岩
<br>
<br>　　无心独坐转黄庭，不逐时流入利名。救老只存真一气，
<br>
<br>　　修生长遣百神灵。朝朝炼液归琼垄，夜夜朝元养玉英。
<br>
<br>　　莫笑老人贫里乐，十年功满上三清。
<br>
<br>　　时人受气禀阴阳，均体乾坤寿命长。为重本宗能寿永，
<br>
<br>　　因轻元祖遂沦亡。三宫自有回流法，万物那无运用方。
<br>
<br>　　咫尺昆仑山上玉，几人知是药中王。
<br>
<br>　　卷858_25  「赠罗浮道士」吕岩
<br>
<br>　　罗浮道士谁同流，草衣木食轻王侯。世间甲子管不得，
<br>
<br>　　壶里乾坤只自由。数着残棋江月晓，一声长啸海山秋。
<br>
<br>　　饮馀回首话归路，遥指白云天际头。
<br>
<br>　　卷858_26  「宿州天庆观殿门留赠符离道士」吕岩
<br>
<br>　　秋景萧条叶乱飞，庭松影里坐移时。
<br>
<br>　　云迷鹤驾何方去，仙洞朝元失我期。
<br>
<br>　　卷858_27  「题黄鹤楼石照」吕岩
<br>
<br>　　黄鹤楼前吹笛时，白O红蓼满江湄。
<br>
<br>　　衷情欲诉谁能会，惟有清风明月知。
<br>
<br>　　卷858_28  「答僧见」吕岩
<br>
<br>　　三千里外无家客，七百年来云水身。行满蓬莱为别馆，
<br>
<br>　　道成瓦砾尽黄金。待宾}里常存酒，化药炉中别有春。
<br>
<br>　　积德求师何患少，由来天地不私亲。
<br>
<br>　　卷858_29  「与潭州智度寺慧觉诗」吕岩
<br>
<br>　　达者推心兼济物，圣贤传法不离真。
<br>
<br>　　请师开说西来意，七祖如今未有人。
<br>
<br>　　卷858_30  「参黄龙机悟后呈偈」吕岩
<br>
<br>　　弃却瓢囊核榍伲如今不恋□中金。
<br>
<br>　　自从一见黄龙后，始觉从前错用心。
<br>
<br>　　卷858_31  「题僧房绝句」吕岩
<br>
<br>　　唐朝进士，今日神仙。足蹑紫雾，却返洞天。
<br>
<br>　　卷858_32  「赐齐州李希遇诗」吕岩
<br>
<br>　　少饮欺心酒，休贪不义财。福因慈善得，祸向巧奸来。
<br>
<br>　　卷858_33  「六言」吕岩
<br>
<br>　　春暖群花半开，逍遥石上徘徊。独携玉律丹诀，
<br>
<br>　　闲踏青莎碧苔。古洞眠来九载，流霞饮几千杯。
<br>
<br>　　逢人莫话他事，笑指白云去来。
<br>
<br>　　卷858_34  「明胎息」吕岩
<br>
<br>　　密室静存神，阴阳重一斤。炼成离女液，咽尽坎男津。
<br>
<br>　　渐变逍遥体，超然自在身。更修功业满，旌鹤引朝真。
<br>
<br>　　卷858_35  「警世」吕岩
<br>
<br>　　二八佳人体似酥，腰间仗剑斩凡夫。
<br>
<br>　　虽然不见人头落，暗里教君骨髓枯。
<br>
<br>　　卷858_36  「通道」吕岩
<br>
<br>　　通道复通玄，名留四海传。交亲一拄杖，活计两空拳。
<br>
<br>　　要果逡巡种，思茶逐旋煎。岂知来混世，不久却回天。
<br>
<br>　　卷858_37  「为贾师雄发明古铁镜」吕岩
<br>
<br>　　手内青蛇凌白日，洞中仙果艳长春。
<br>
<br>　　须知物外烟霞客，不是尘中磨镜人。
<br>
<br>　　卷858_38  「题全州道士蒋晖壁」吕岩
<br>
<br>　　醉舞高歌海上山，天瓢承露结金丹。
<br>
<br>　　夜深鹤透秋空碧，万里西风一剑寒。
<br>
<br>　　卷858_39  「谒石守道」吕岩
<br>
<br>　　高心休拟凤池游，朱绂银章宠已优。
<br>
<br>　　欲待祸来名欲灭，林泉养法预为谋。
<br>
<br>　　卷858_40  「题广陵妓屏二首」吕岩
<br>
<br>　　嫫母西施共此身，可怜老少隔千春。
<br>
<br>　　他年鹤发鸡皮媪，今日玉颜花貌人。
<br>
<br>　　花开花落两悲欢，花与人还事一般。
<br>
<br>　　开在枝间妨客折，落来地上请谁看。
<br>
<br>　　卷858_41  「题东都妓馆壁」吕岩
<br>
<br>　　一吸鸾笙裂太清，绿衣童子步虚声。
<br>
<br>　　玉楼唤醒千年梦，碧桃枝上金鸡鸣。
<br>
<br>　　卷858_42  「崔中举进士游岳阳遇真人录沁园春词诘其姓名…留诗于壁」吕岩
<br>
<br>　　腹内婴儿养已成，且居廛市暂娱情。
<br>
<br>　　无端措大刚饶舌，却入白云深处行。
<br>
<br>　　卷858_43  「题诗紫极宫」吕岩
<br>
<br>　　宫门一闲入，临水凭栏立。无人知我来，朱顶鹤声急。
<br>
<br>　　卷858_44  「闲题」吕岩
<br>
<br>　　独自行来独自坐，无限世人不识我。
<br>
<br>　　惟有城南老树精，分明知道神仙过。
<br>
<br>　　卷858_45  「山隐」吕岩
<br>
<br>　　松枯石老水萦回，个里难教俗客来。
<br>
<br>　　抬眼试看山外景，纷纷风急障黄埃。
<br>
<br>　　卷858_46  「绝句」吕岩
<br>
<br>　　息精息气养精神，精养丹田气养身。
<br>
<br>　　有人学得这般术，便是长生不死人。
<br>
<br>　　斗笠为帆扇作舟，五湖四海任遨游。
<br>
<br>　　大千沙界须臾至，石烂松枯经几秋。
<br>
<br>　　或为道士或为僧，混俗和光别有能。
<br>
<br>　　苦海翻成天上路，毗卢常照百千灯。
<br>
<br>　　卷858_47  「劝世」吕岩
<br>
<br>　　一毫之善，与人方便。一毫之恶，劝君莫作。衣食随缘，
<br>
<br>　　自然快乐。算是甚命，问什么卜。欺人是祸，饶人是福。
<br>
<br>　　天眼昭昭，报应甚速。谛听吾言，神钦鬼伏。
<br>
<br>　　卷858_48  「窑头坯歌」吕岩
<br>
<br>　　窑头坯，随雨破，只是未曾经水火。若经水火烧成砖，
<br>
<br>　　留向世间住万年。棱角坚完不复坏，扣之声韵堪磨镌。
<br>
<br>　　凡水火，尚成功，坚完万物谁能同。修行路上多少人，
<br>
<br>　　穷年炼养费精神。不道未曾经水火，无常一旦临君身。
<br>
<br>　　既不悟，终不悔，死了犹来借精髓。主持正念大艰辛，
<br>
<br>　　一失人身为异类。君不见洛阳富郑公，说与金丹如盲聋。
<br>
<br>　　执迷不悟修真理，焉知潜合造化功。又不见九江张尚书，
<br>
<br>　　服药失明神气枯。不知还丹本无质，翻饵金石何太愚。
<br>
<br>　　又不见三衢赵枢密，参禅作鬼终不识。修完外体在何边，
<br>
<br>　　辩捷语言终不实。窑头坯，随雨破，便似修行这几个。
<br>
<br>　　大丈夫，超觉性，了尽空门不为证。伏羲传道至于今，
<br>
<br>　　穷理尽性至于命。了命如何是本元，先认坎离并四正。
<br>
<br>　　坎离即是真常家，见者超凡须入圣。坎是虎，离是龙，
<br>
<br>　　二体本来同一宫。龙吞虎啖居其中，离合浮沈初复终。
<br>
<br>　　剥而复，否而泰，进退往来定交会。弦而望，明而晦，
<br>
<br>　　消长盈虚相匹配。神仙深入水晶宫，时饮醍醐清更x.
<br>
<br>　　饵之千日功便成，金筋玉骨身已轻。此个景象惟自身，
<br>
<br>　　上升早得朝三清。三清圣位我亦有，本来只夺乾坤精。
<br>
<br>　　饮凡酒，食膻腥，补养元和冲更盈。自融结，转光明，
<br>
<br>　　变作珍珠飞玉京。须臾六年肠不馁，血化白膏体难毁。
<br>
<br>　　不食方为真绝粮，真气薰蒸肢体强。既不食，超百亿，
<br>
<br>　　口鼻都无凡喘息。真人以踵凡以喉，从此真凡两边立。
<br>
<br>　　到此遂成无漏身，胎息丹田涌真火。老氏自此号婴儿，
<br>
<br>　　火候九年都经过。留形住世不知春，忽尔天门顶中破。
<br>
<br>　　真人出现大神通，从此天仙可相贺。圣贤三教不异门，
<br>
<br>　　昧者劳心休恁么。有识自爱生，有形终不灭。叹愚人，
<br>
<br>　　空驾说。愚人流荡无则休，落趣循环几时彻。
<br>
<br>　　学人学人细寻觅，且须研究古金碧。金碧参同不计年，
<br>
<br>　　妙中妙兮玄中玄。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
