<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百四十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百四十二
<br>
<br>　　卷442_1  「吟元郎中白须诗，兼饮雪水茶，因题壁上」白居易
<br>
<br>　　吟咏霜毛句，闲尝雪水茶。城中展眉处，只是有元家。
<br>
<br>　　卷442_2  「吴七郎中山人，待制班中，偶赠绝句」白居易
<br>
<br>　　金马东门只日开，汉庭待诏重仙才。
<br>
<br>　　第三松树非华表，那得辽东鹤下来。
<br>
<br>　　卷442_3  「和张十八秘书谢裴相公寄马」白居易
<br>
<br>　　齿齐膘足毛头腻，秘阁张郎叱拨驹。洗了颔花翻假锦，
<br>
<br>　　走时蹄汗蹋真珠。青衫乍见曾惊否，红粟难赊得饱无。
<br>
<br>　　丞相寄来应有意，遣君骑去上云衢。
<br>
<br>　　卷442_4  「答山侣」白居易
<br>
<br>　　颔下髭须半是丝，光阴向后几多时。非无解挂簪缨意，
<br>
<br>　　未有支持伏腊资。冒热冲寒徒自取，随行逐队欲何为。
<br>
<br>　　更惭山侣频传语，五十归来道未迟。
<br>
<br>　　卷442_5  「早朝思退居」白居易
<br>
<br>　　霜严月苦欲明天，忽忆闲居思浩然。自问寒灯夜半起，
<br>
<br>　　何如暖被日高眠。唯惭老病披朝服，莫虑饥寒计俸钱。
<br>
<br>　　随有随无且归去，拟求丰足是何年。
<br>
<br>　　卷442_6  「曲江亭晚望」白居易
<br>
<br>　　曲江岸北凭栏干，水面阴生日脚残。尘路行多绿袍故，
<br>
<br>　　风亭立久白须寒。诗成暗著闲心记，山好遥偷病眼看。
<br>
<br>　　不被马前提省印，何人信道是郎官。
<br>
<br>　　卷442_7  「初除主客郎中知制诰与王十一李七元九…同宿话旧感怀」白居易
<br>
<br>　　闲宵静话喜还悲，聚散穷通不自知。已分云泥行异路，
<br>
<br>　　忽惊鸡鹤宿同枝。紫垣曹署荣华地，白发郎官老丑时。
<br>
<br>　　莫怪不如君气味，此中来校十年迟。
<br>
<br>　　卷442_8  「西省对花忆忠州东坡新花树，因寄题东楼」白居易
<br>
<br>　　每看阙下丹青树，不忘天边锦绣林。西掖垣中今日眼，
<br>
<br>　　南宾楼上去年心。花含春意无分别，物感人情有浅深。
<br>
<br>　　最忆东坡红烂熳，野桃山杏水林檎。
<br>
<br>　　卷442_9  「寄题忠州小楼桃花」白居易
<br>
<br>　　再游巫峡知何日，总是秦人说向谁。
<br>
<br>　　长忆小楼风月夜，红栏干上两三枝。
<br>
<br>　　卷442_10  「中书连直，寒食不归，因怀元九」白居易
<br>
<br>　　去岁清明日，南巴古郡楼。今年寒食夜，西省凤池头。
<br>
<br>　　并上新人直，难随旧伴游。诚知视草贵，未免对花愁。
<br>
<br>　　鬓发茎茎白，光阴寸寸流。经春不同宿，何异在忠州。
<br>
<br>　　卷442_11  「春忆二林寺旧游，因寄朗、满、晦三上人」白居易
<br>
<br>　　一别东林三度春，每春常似忆情亲。头陀会里为逋客，
<br>
<br>　　供奉班中作老臣。清净久辞香火伴，尘劳难索幻泡身。
<br>
<br>　　最惭僧社题桥处，十八人名空一人。
<br>
<br>　　卷442_12  「和元少尹新授官」白居易
<br>
<br>　　官稳身应泰，春风信马行。纵忙无苦事，虽病有心情。
<br>
<br>　　厚禄儿孙饱，前驱道路荣。花时八入直，无暇贺元兄。
<br>
<br>　　卷442_13  「朝回和元少尹绝句」白居易
<br>
<br>　　朝客朝回回望好，尽纡朱紫佩金银。
<br>
<br>　　此时独与君为伴，马上青袍唯两人。
<br>
<br>　　卷442_14  「重和元少尹」白居易
<br>
<br>　　凤阁舍人京亚尹，白头俱未著绯衫。
<br>
<br>　　南宫起请无消息，朝散何时得入衔。
<br>
<br>　　卷442_15  「中书夜直梦忠州」白居易
<br>
<br>　　阁下灯前梦，巴南城里游。觅花来渡口，寻寺到山头。
<br>
<br>　　江色分明绿，猿声依旧愁。禁钟惊睡觉，唯不上东楼。
<br>
<br>　　卷442_16  「醉后」白居易
<br>
<br>　　酒后高歌且放狂，门前闲事莫思量。
<br>
<br>　　犹嫌小户长先醒，不得多时住醉乡。
<br>
<br>　　卷442_17  「待漏入阁书事，奉赠元九学士阁老」白居易
<br>
<br>　　衙排宣政仗，门启紫宸关。彩笔停书命，花砖趁立班。
<br>
<br>　　稀星点银砾，残月堕金环。暗漏犹传水，明河渐下山。
<br>
<br>　　从东分地色，向北仰天颜。碧缕炉烟直，红垂佩尾闲。
<br>
<br>　　纶闱惭并入，翰苑忝先攀。笑我青袍故，饶君茜绶殷。
<br>
<br>　　诗仙归洞里，酒病滞人间。好去鸳鸾侣，冲天便不还。
<br>
<br>　　卷442_18  「晚春重到集贤院」白居易
<br>
<br>　　官曹清切非人境，风月鲜明是洞天。满砌荆花铺紫毯，
<br>
<br>　　隔墙榆荚撒青钱。前时谪去三千里，此地辞来十四年。
<br>
<br>　　虚薄至今惭旧职，院名抬举号为贤。
<br>
<br>　　卷442_19  「紫薇花」白居易
<br>
<br>　　丝纶阁下文书静，钟鼓楼中刻漏长。
<br>
<br>　　独坐黄昏谁是伴，紫薇花对紫微郎。
<br>
<br>　　卷442_20  「后宫词」白居易
<br>
<br>　　雨露由来一点恩，争能遍布及千门。
<br>
<br>　　三千宫女胭脂面，几个春来无泪痕。
<br>
<br>　　卷442_21  「卜居」白居易
<br>
<br>　　游宦京都二十春，贫中无处可安贫。长羡蜗牛犹有舍，
<br>
<br>　　不如硕鼠解藏身。且求容立锥头地，免似漂流木偶人。
<br>
<br>　　但道吾庐心便足，敢辞湫隘与嚣尘。
<br>
<br>　　卷442_22  「题新居寄元八」白居易
<br>
<br>　　青龙冈北近西边，移入新居便泰然。冷巷闭门无客到，
<br>
<br>　　暖檐移榻向阳眠。阶庭宽窄才容足，墙壁高低粗及肩。
<br>
<br>　　莫羡升平元八宅，自思买用几多钱。
<br>
<br>　　卷442_23  「登龙尾道南望，忆庐山旧隐」白居易
<br>
<br>　　龙尾道边来一望，香炉峰下去无因。青山举眼三千里，
<br>
<br>　　白发平头五十人。自笑形骸纡组绶，将何言语掌丝纶。
<br>
<br>　　君恩壮健犹难报，况被年年老逼身。
<br>
<br>　　卷442_24  「冯阁老处见与严郎中酬和诗，因戏赠绝句」白居易
<br>
<br>　　乍来天上宜清净，不用回头望故山。
<br>
<br>　　纵有旧游君莫忆，尘心起即堕人间。
<br>
<br>　　卷442_25  「见于给事暇日上直寄南省诸郎官诗，因以戏赠」白居易
<br>
<br>　　倚作天仙弄地仙，夸张一日抵千年。黄麻敕胜长生，
<br>
<br>　　白词嫌内景篇。云彩误居青琐地，风流合在紫微天。
<br>
<br>　　东曹渐去西垣近，鹤驾无妨更著鞭。
<br>
<br>　　卷442_26  「题新昌所居」白居易
<br>
<br>　　宅小人烦闷，泥深马钝顽。街东闲处住，日午热时还。
<br>
<br>　　院窄难栽竹，墙高不见山。唯应方寸内，此地觅宽闲。
<br>
<br>　　卷442_27  「西省北院新构小亭种竹开窗东通骑省…隔窗小饮各题四韵」白居易
<br>
<br>　　结托白须伴，因依青竹丛。题诗新壁上，过酒小窗中。
<br>
<br>　　深院晚无日，虚檐凉有风。金貂醉看好，回首紫垣东。
<br>
<br>　　卷442_28  「酬元郎中同制加朝散大夫，书怀见赠」白居易
<br>
<br>　　命服虽同黄纸上，官班不共紫垣前。青衫脱早差三日，
<br>
<br>　　白发生迟校九年。曩者定交非势利，老来同病是诗篇。
<br>
<br>　　终身拟作卧云伴，逐月须收烧药钱。五品足为婚嫁主，
<br>
<br>　　绯袍著了好归田。
<br>
<br>　　卷442_29  「初著绯戏赠元九」白居易
<br>
<br>　　晚遇缘才拙，先衰被病牵。那知垂白日，始是著绯年。
<br>
<br>　　身外名徒尔，人间事偶然。我朱君紫绶，犹未得差肩。
<br>
<br>　　卷442_30  「和韩侍郎苦雨」白居易
<br>
<br>　　润气凝柱础，繁声注瓦沟。暗留窗不晓，凉引簟先秋。
<br>
<br>　　叶湿蚕应病，泥稀燕亦愁。仍闻放朝夜，误出到街头。
<br>
<br>　　卷442_31  「连雨」白居易
<br>
<br>　　风雨暗萧萧，鸡鸣暮复朝。碎声笼苦竹，冷翠落芭蕉。
<br>
<br>　　水鸟投檐宿，泥蛙入户跳。仍闻蕃客见，明日欲追朝。
<br>
<br>　　卷442_32  「初加朝散大夫又转上柱国」白居易
<br>
<br>　　紫微今日烟霄地，赤岭前年泥土身。得水鱼还动鳞鬣，
<br>
<br>　　乘轩鹤亦长精神。且惭身忝官阶贵，未敢家嫌活计贫。
<br>
<br>　　柱国勋成私自问，有何功德及生人。
<br>
<br>　　卷442_33  「行简初授拾遗，同早朝入阁，因示十二韵」白居易
<br>
<br>　　夜色尚苍苍，槐阴夹路长。听钟出长乐，传鼓到新昌。
<br>
<br>　　宿雨沙堤润，秋风桦烛香。马骄欺地软，人健得天凉。
<br>
<br>　　待漏排阊阖，停珂拥建章。尔随黄x老，吾次紫微郎。
<br>
<br>　　并入连称籍，齐趋对折方。斗班花接萼，绰立雁分行。
<br>
<br>　　近职诚为美，微才岂合当。纶言难下笔，谏纸易盈箱。
<br>
<br>　　老去何侥幸，时来不料量。唯求杀身地，相誓答恩光。
<br>
<br>　　卷442_34  「立秋日登乐游园」白居易
<br>
<br>　　独行独语曲江头，回马迟迟上乐游。
<br>
<br>　　萧飒凉风与衰鬓，谁教计会一时秋。
<br>
<br>　　卷442_35  「新秋早起，有怀元少尹」白居易
<br>
<br>　　秋来转觉此身衰，晨起临阶盥漱时。漆匣镜明头尽白，
<br>
<br>　　铜瓶水冷齿先知。光阴纵惜留难住，官职虽荣得已迟。
<br>
<br>　　老去相逢无别计，强开笑口展愁眉。
<br>
<br>　　卷442_36  「夜筝」白居易
<br>
<br>　　紫袖红弦明月中，自弹自感暗低容。
<br>
<br>　　弦凝指咽声停处，别有深情一万重。
<br>
<br>　　卷442_37  「妻初授邑号告身」白居易
<br>
<br>　　弘农旧县授新封，钿轴金泥诰一通。我转官阶常自愧，
<br>
<br>　　君加邑号有何功。花笺印了排窠湿，锦F装来耀手红。
<br>
<br>　　倚得身名便慵堕，日高犹睡绿窗中。
<br>
<br>　　卷442_38  「送客南迁」白居易
<br>
<br>　　我说南中事，君应不愿听。曾经身困苦，不觉语叮咛。
<br>
<br>　　烧处愁云梦，波时忆洞庭。春烟勃勃，秋瘴露冥冥。
<br>
<br>　　蚊蚋经冬活，鱼龙欲雨腥。水虫能射影，山鬼解藏形。
<br>
<br>　　穴掉巴蛇尾，林飘鸩鸟翎。飓风千里黑，qL草四时青。
<br>
<br>　　客似惊弦雁，舟如委浪萍。谁人劝言笑，何计慰漂零。
<br>
<br>　　慎勿琴离膝，长须酒满瓶。大都从此去，宜醉不宜醒。
<br>
<br>　　卷442_39  「暮归」白居易
<br>
<br>　　不觉百年半，何曾一日闲。朝随烛影出，暮趁鼓声还。
<br>
<br>　　瓮里非无酒，墙头亦有山。归来长困卧，早晚得开颜。
<br>
<br>　　卷442_40  「寄远」白居易
<br>
<br>　　欲忘忘未得，欲去去无由。两腋不生翅，二毛空满头。
<br>
<br>　　坐看新落叶，行上最高楼。暝色无边际，茫茫尽眼愁。
<br>
<br>　　卷442_41  「旧房」白居易
<br>
<br>　　远壁秋声虫络丝，入檐新影月低眉。
<br>
<br>　　床帷半故帘旌断，仍是初寒欲夜时。
<br>
<br>　　卷442_42  「钱侍郎使君以题庐山草堂诗见寄，因酬之」白居易
<br>
<br>　　殷勤江郡守，怅望掖垣郎。惭见新琼什，思归旧草堂。
<br>
<br>　　事随心未得，名与道相妨。若不休官去，人间到老忙。
<br>
<br>　　卷442_43  「寄山僧（时年五十）」白居易
<br>
<br>　　眼看过半百，早晚扫岩扉。白首谁能住，青山自不归。
<br>
<br>　　百千万劫障，四十九年非。会拟抽身去，当风斗擞衣。
<br>
<br>　　卷442_44  「慈恩寺有感（时杓直初逝，居敬方病）」白居易
<br>
<br>　　自问有何惆怅事，寺门临入却迟回。
<br>
<br>　　李家哭泣元家病，柿叶红时独自来。
<br>
<br>　　卷442_45  「酬严十八郎中见示」白居易
<br>
<br>　　口厌含香握厌兰，紫微青琐举头看。忽惊鬓后苍浪发，
<br>
<br>　　未得心中本分官。夜酌满容花色暖，秋吟切骨玉声寒。
<br>
<br>　　承明长短君应入，莫忆家江七里滩。
<br>
<br>　　卷442_46  「寄王秘书」白居易
<br>
<br>　　霜菊花萎日，风梧叶碎时。怪来秋思苦，缘咏秘书诗。
<br>
<br>　　卷442_47  「中书寓直（一作中书直堂）」白居易
<br>
<br>　　缭绕宫墙围禁林，半开阊阖晓沈沈。天晴更觉南山近，
<br>
<br>　　月出方知西掖深。病对词头惭彩笔，老看镜面愧华簪。
<br>
<br>　　自嫌野物将何用，土木形骸麋鹿心。
<br>
<br>　　卷442_48  「自问」白居易
<br>
<br>　　黑花满眼丝满头，早衰因病病因愁。
<br>
<br>　　宦途气味已谙尽，五十不休何日休。
<br>
<br>　　卷442_49  「曲江独行，招张十八」白居易
<br>
<br>　　曲江新岁后，冰与水相和。南岸犹残雪，东风未有波。
<br>
<br>　　偶游身独自，相忆意如何。莫待春深去，花时鞍马多。
<br>
<br>　　卷442_50  「新居早春二首」白居易
<br>
<br>　　静巷无来客，深居不出门。铺沙盖苔面，扫雪拥松根。
<br>
<br>　　渐暖宜闲步，初晴爱小园。觅花都未有，唯觉树枝繁。
<br>
<br>　　地润东风暖，闲行蹋草芽。呼童遣移竹，留客伴尝茶。
<br>
<br>　　溜滴檐冰尽，尘浮隙日斜。新居未曾到，邻里是谁家。
<br>
<br>　　卷442_51  「新昌新居书事四十韵，因寄元郎中、张博士」白居易
<br>
<br>　　冒宠已三迁，归期始二年。囊中贮馀俸，园外买闲田。
<br>
<br>　　狐兔同三径，蒿莱共一廛。新园聊i秽，旧屋且扶颠。
<br>
<br>　　檐漏移倾瓦，梁欹换蠹椽。平治绕台路，整顿近阶砖。
<br>
<br>　　巷狭开容驾，墙低垒过肩。门闾堪驻盖，堂室可铺筵。
<br>
<br>　　丹凤楼当后，青龙寺在前。市街尘不到，宫树影相连。
<br>
<br>　　省史嫌坊远，豪家笑地偏。敢劳宾客访，或望子孙传。
<br>
<br>　　不觅他人爱，唯将自性便。等闲栽树木，随分占风烟。
<br>
<br>　　逸致因心得，幽期遇境牵。松声疑涧底，草色胜河边。
<br>
<br>　　虚润冰销地，晴和日出天。苔行滑如簟，莎坐软于绵。
<br>
<br>　　帘每当山卷，帷多带月褰。篱东花掩映，窗北竹婵娟。
<br>
<br>　　迹慕青门隐，名惭紫禁仙。假归思晚沐，朝去恋春眠。
<br>
<br>　　拙薄才无取，疏慵职不专。题墙书命笔，沽酒率分钱。
<br>
<br>　　柏杵舂灵药，铜瓶漱暖泉。炉香穿盖散，笼烛隔纱然。
<br>
<br>　　陈室何曾扫，陶琴不要弦。屏除俗事尽，养活道情全。
<br>
<br>　　尚有妻孥累，犹为组绶缠。终须抛爵禄，渐拟断腥膻。
<br>
<br>　　大抵宗庄叟，私心事竺乾。浮荣水划字，真谛火生莲。
<br>
<br>　　梵部经十二，玄书字五千。是非都付梦，语默不妨禅。
<br>
<br>　　博士官犹冷，郎中病已痊。多同僻处住，久结静中缘。
<br>
<br>　　缓步携筇杖，徐吟展蜀笺。老宜闲语话，闷忆好诗篇。
<br>
<br>　　蛮}来方泻，蒙茶到始煎。无辞数相见，鬓发各苍然。
<br>
<br>　　卷442_52  「喜敏中及第，偶示所怀」白居易
<br>
<br>　　自知群从为儒少，岂料词场中第频。桂折一枝先许我，
<br>
<br>　　杨穿三叶尽惊人。转于文墨须留意，贵向烟霄早致身。
<br>
<br>　　莫学尔兄年五十，蹉跎始得掌丝纶。
<br>
<br>　　卷442_53  「久不见韩侍郎，戏题四韵以寄之」白居易
<br>
<br>　　近来韩阁老，疏我我心知。户大嫌甜酒，才高笑小诗。
<br>
<br>　　静吟乖月夜，闲醉旷花时。还有愁同处，春风满鬓丝。
<br>
<br>　　卷442_54  「寄白头陀」白居易
<br>
<br>　　近见头陀伴，云师老更慵。性灵闲似鹤，颜状古于松。
<br>
<br>　　山里犹难觅，人间岂易逢。仍闻移住处，太白最高峰。
<br>
<br>　　卷442_55  「和韩侍郎题杨舍人林池见寄」白居易
<br>
<br>　　渠水暗流春冻解，风吹日炙不成凝。
<br>
<br>　　凤池冷暖君谙在，二月因何更有冰。
<br>
<br>　　卷442_56  「勤政楼西老柳」白居易
<br>
<br>　　半朽临风树，多情立马人。开元一株柳，长庆二年春。
<br>
<br>　　卷442_57  「偶题阁下厅」白居易
<br>
<br>　　静爱青苔院，深宜白鬓翁。貌将松共瘦，心与竹俱空。
<br>
<br>　　暖有低檐日，春多r幕风。平生闲境界，尽在五言中。
<br>
<br>　　卷442_58  「予与故刑部李侍郎早结道友以药术为事…旧游因贻同志」白居易
<br>
<br>　　从哭李来伤道气，自亡元后减诗情。金丹同学都无益，
<br>
<br>　　水竹邻居竟不成。月夜若为游曲水，花时那忍到升平。
<br>
<br>　　如年七十身犹在，但恐伤心无处行。
<br>
<br>　　卷442_59  「送冯舍人阁老往襄阳」白居易
<br>
<br>　　紫微阁底送君回，第二厅帘下不开。
<br>
<br>　　莫恋汉南风景好，岘山花尽早归来。
<br>
<br>　　卷442_60  「莫走柳条词送别」白居易
<br>
<br>　　南陌伤心别，东风满把春。莫欺杨柳弱，劝酒胜于人。
<br>
<br>　　卷442_61  「酬韩侍郎、张博士雨后游曲江见寄」白居易
<br>
<br>　　小园新种红樱树，闲绕花行便当游。
<br>
<br>　　何必更随鞍马队，冲泥蹋雨曲江头。
<br>
<br>　　卷442_62  「元家花」白居易
<br>
<br>　　今日元家宅，樱桃发几枝。稀稠与颜色，一似去年时。
<br>
<br>　　失却东园主，春风可得知。
<br>
<br>　　卷442_63  「代人赠王员外」白居易
<br>
<br>　　好在王员外，平生记得不。共赊黄叟酒，同上莫愁楼。
<br>
<br>　　静接殷勤语，狂随烂熳游。那知今日眼，相见冷于秋。
<br>
<br>　　卷442_64  「惜小园花」白居易
<br>
<br>　　晓来红萼凋零尽，但见空枝四五株。
<br>
<br>　　前日狂风昨夜雨，残芳更合得存无。
<br>
<br>　　卷442_65  「萧相公宅遇自远禅师，有感而赠」白居易
<br>
<br>　　宦途堪笑不胜悲，昨日荣华今日衰。转似秋蓬无定处，
<br>
<br>　　长于春梦几多时。半头白发惭萧相，满面红尘问远师。
<br>
<br>　　应是世间缘未尽，欲抛官去尚迟疑。
<br>
<br>　　卷442_66  「草词毕遇芍药初开因咏小谢红药当阶翻诗…偶成十六韵」白居易
<br>
<br>　　罢草紫泥诏，起吟红药诗。词头封送后，花口拆开时。
<br>
<br>　　坐对钩帘久，行观步履迟。两三丛烂熳，十二叶参差。
<br>
<br>　　背日房微敛，当阶朵旋欹。钗葶抽碧股，粉蕊扑黄丝。
<br>
<br>　　动荡情无限，低斜力不支。周回看未足，比谕语难为。
<br>
<br>　　勾漏丹砂里，僬侥火焰旗。彤云剩根蒂，绛帻欠缨q.
<br>
<br>　　况有晴风度，仍兼宿露垂。疑香薰罨画，似泪著胭脂。
<br>
<br>　　有意留连我，无言怨思谁。应愁明日落，如恨隔年期。
<br>
<br>　　菡萏泥连萼，玫瑰刺绕枝。等量无胜者，唯眼与心知。
<br>
<br>　　卷442_67  「喜张十八博士除水部员外郎」白居易
<br>
<br>　　老何殁后吟声绝，虽有郎官不爱诗。无复篇章传道路，
<br>
<br>　　空留风月在曹司。长嗟博士官犹屈，亦恐骚人道渐衰。
<br>
<br>　　今日闻君除水部，喜于身得省郎时。
<br>
<br>　　卷442_68  「与沈、杨二舍人阁老同食敕赐樱桃玩物感恩因成十四韵」白居易
<br>
<br>　　清晓趋丹禁，红樱降紫宸。驱禽养得熟，和叶摘来新。
<br>
<br>　　圆转盘倾玉，鲜明笼透银。内园题两字，四掖赐三臣。
<br>
<br>　　荧惑晶华赤，醍醐气味真。如珠未穿孔，似火不烧人。
<br>
<br>　　杏俗难为对，桃顽讵可伦。肉嫌卢橘厚，皮笑荔枝皴。
<br>
<br>　　琼液酸甜足，金丸大小匀。偷须防曼倩，惜莫掷安仁。
<br>
<br>　　手擘才离核，匙抄半是津。甘为舌上露，暖作腹中春。
<br>
<br>　　已惧长尸禄，仍惊数食珍。最惭恩未报，饱喂不才身。
<br>
<br>　　卷442_69  「送严大夫赴桂州」白居易
<br>
<br>　　地压坤方重，官兼宪府雄。桂林无瘴气，柏署有清风。
<br>
<br>　　山水衙门外，旌旗中。大夫应绝席，诗酒与谁同。
<br>
<br>　　卷442_70  「春夜宿直」白居易
<br>
<br>　　三月十四夜，西垣东北廊。碧梧叶重叠，红药树低昂。
<br>
<br>　　月砌漏幽影，风帘飘暗香。禁中无宿客，谁伴紫微郎。
<br>
<br>　　卷442_71  「夏夜宿直」白居易
<br>
<br>　　人少庭宇旷，夜凉风露清。槐花满院气，松子落阶声。
<br>
<br>　　寂寞挑灯坐，沉吟蹋月行。年衰自无趣，不是厌承明。
<br>
<br>　　卷442_72  「七言十二句赠驾部吴郎中七兄」白居易
<br>
<br>　　四月天气和且清，绿槐阴合沙堤平。独骑善马衔镫稳，
<br>
<br>　　初著单衣肢体轻。退朝下直少徒侣，归舍闭门无送迎。
<br>
<br>　　风生竹夜窗间卧，月照松时台上行。春酒冷尝三数\，
<br>
<br>　　晓琴闲弄十馀声。幽怀静境何人别，唯有南宫老驾兄。
<br>
<br>　　卷442_73  「玉真张观主下小女冠阿容」白居易
<br>
<br>　　绰约小天仙，生来十六年。姑山半峰雪，瑶水一枝莲。
<br>
<br>　　晚院花留立，春窗月伴眠。回眸虽欲语，阿母在傍边。
<br>
<br>　　卷442_74  「龙花寺主家小尼（郭代公爱姬薛氏幼尝为尼小名仙人子）」白居易
<br>
<br>　　头青眉眼细，十四女沙弥。夜静双林怕，春深一食饥。
<br>
<br>　　步慵行道困，起晚诵经迟。应似仙人子，花宫未嫁时。
<br>
<br>　　卷442_75  「访陈二」白居易
<br>
<br>　　晓垂朱绶带，晚著白纶巾。出去为朝客，归来是野人。
<br>
<br>　　两餐聊过日，一榻足容身。此外皆闲事，时时访老陈。
<br>
<br>　　卷442_76  「晚亭逐凉」白居易
<br>
<br>　　送客出门后，移床下砌初。趁凉行绕竹，引睡卧看书。
<br>
<br>　　老更为官拙，慵多向事疏。松窗倚藤杖，人道似僧居。
<br>
<br>　　卷442_77  「曲江忆李十一」白居易
<br>
<br>　　李君殁后共谁游，柳岸荷亭两度秋。
<br>
<br>　　独绕曲江行一匝，依前还立水边愁。
<br>
<br>　　卷442_78  「江亭玩春」白居易
<br>
<br>　　江亭乘晓阅众芳，春妍景丽草树光。日消石桂绿岚气，
<br>
<br>　　风坠木兰红露浆。水蒲渐展书带叶，山榴半含琴轸房。
<br>
<br>　　何物春风吹不变，愁人依旧鬓苍苍。
<br>
<br>　　卷442_79  「闻夜砧」白居易
<br>
<br>　　谁家思妇秋捣帛，月苦风凄砧杵悲。八月九月正长夜，
<br>
<br>　　千声万声无了时。应到天明头尽白，一声添得一茎丝。
<br>
<br>　　卷442_80  「板桥路」白居易
<br>
<br>　　梁苑城西二十里，一渠春水柳千条。若为此路今重过，
<br>
<br>　　十五年前旧板桥。曾共玉颜桥上别，不知消息到今朝。
<br>
<br>　　卷442_81  「青门柳」白居易
<br>
<br>　　青青一树伤心色，曾入几人离恨中。
<br>
<br>　　为近都门多送别，长条折尽减春风。
<br>
<br>　　卷442_82  「梨园弟子」白居易
<br>
<br>　　白头垂泪话梨园，五十年前雨露恩。
<br>
<br>　　莫问华清今日事，满山红叶锁宫门。
<br>
<br>　　卷442_83  「暮江吟」白居易
<br>
<br>　　一道残阳铺水中，半江瑟瑟半江红。
<br>
<br>　　可怜九月初三夜，露似真珠月似弓。
<br>
<br>　　卷442_84  「思妇眉」白居易
<br>
<br>　　春风摇荡自东来，折尽樱桃绽尽梅。
<br>
<br>　　惟馀思妇愁眉结，无限春风吹不开。
<br>
<br>　　卷442_85  「怨词」白居易
<br>
<br>　　夺宠心那惯，寻思倚殿门。不知移旧爱，何处作新恩。
<br>
<br>　　卷442_86  「空闺怨」白居易
<br>
<br>　　寒月沈沈洞房静，真珠帘外梧桐影。
<br>
<br>　　秋霜欲下手先知，灯底裁缝剪刀冷。
<br>
<br>　　卷442_87  「秋房夜」白居易
<br>
<br>　　云露青天月漏光，中庭立久却归房。
<br>
<br>　　水窗席冷未能卧，挑尽残灯秋夜长。
<br>
<br>　　卷442_88  「采莲曲」白居易
<br>
<br>　　菱叶萦波荷s风，荷花深处小船通。
<br>
<br>　　逢郎欲语低头笑，碧玉搔头落水中。
<br>
<br>　　卷442_89  「邻女」白居易
<br>
<br>　　娉婷十五胜天仙，白日娥旱地莲。
<br>
<br>　　何处闲教鹦鹉语，碧纱窗下绣床前。
<br>
<br>　　卷442_90  「闺妇」白居易
<br>
<br>　　斜凭绣床愁不动，红绡带缓绿鬟低。
<br>
<br>　　辽阳春尽无消息，夜合花前日又西。
<br>
<br>　　卷442_91  「移牡丹栽」白居易
<br>
<br>　　金钱买得牡丹栽，何处辞丛别主来。
<br>
<br>　　红芳堪惜还堪恨，百处移将百处开。
<br>
<br>　　卷442_92  「听夜筝有感」白居易
<br>
<br>　　江州去日听筝夜，白发新生不愿闻。
<br>
<br>　　如今格是头成雪，弹到天明亦任君。
<br>
<br>　　卷442_93  「代谢好妓答崔员外（谢好，妓也）」白居易
<br>
<br>　　青娥小谢娘，白发老崔郎。谩爱胸前雪，其如头上霜。
<br>
<br>　　别后曹家碑背上，思量好字断君肠。
<br>
<br>　　卷442_94  「琵琶」白居易
<br>
<br>　　弦清拨剌语铮铮，背却残灯就月明。
<br>
<br>　　赖是心无惆怅事，不然争奈子弦声。
<br>
<br>　　卷442_95  「和殷协律琴思」白居易
<br>
<br>　　秋水莲冠春草裙，依稀风调似文君。
<br>
<br>　　烦君玉指分明语，知是琴心佯不闻。
<br>
<br>　　卷442_96  「寄李苏州，兼示杨琼」白居易
<br>
<br>　　真娘墓头春草碧，心奴鬓上秋霜白。为问苏台酒席中，
<br>
<br>　　使君歌笑与谁同。就中犹有杨琼在，堪上东山伴谢公。
<br>
<br>　　卷442_97  「听弹湘妃怨」白居易
<br>
<br>　　玉轸朱弦瑟瑟徽，吴娃徵调奏湘妃。
<br>
<br>　　分明曲里愁云雨，似道萧萧郎不归。
<br>
<br>　　卷442_98  「闲坐」白居易
<br>
<br>　　暖拥红炉火，闲搔白发头。百年慵里过，万事醉中休。
<br>
<br>　　有室同摩诘，无儿比邓攸。莫论身在日，身后亦无忧。
<br>
<br>　　卷442_99  「不睡」白居易
<br>
<br>　　焰短寒缸尽，声长晓漏迟。年衰自无睡，不是守三尸。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
