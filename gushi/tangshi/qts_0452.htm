<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百五十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百五十二
<br>
<br>　　卷452_1  「咏兴五首。解印出公府」白居易
<br>
<br>　　解印出公府，斗薮尘土衣。百吏放尔散，双鹤随我归。
<br>
<br>　　归来履道宅，下马入柴扉。马嘶返旧枥，鹤舞还故池。
<br>
<br>　　鸡犬何忻忻，邻里亦依依。年颜老去日，生计胜前时。
<br>
<br>　　有帛御冬寒，有谷防岁饥。饱于东方朔，乐于荣启期。
<br>
<br>　　人生且如此，此外吾不知。
<br>
<br>　　卷452_2  「咏兴五首。出府归吾庐」白居易
<br>
<br>　　出府归吾庐，静然安且逸。更无客干谒，时有僧问疾。
<br>
<br>　　家僮十馀人，枥马三四匹。慵发经旬卧，兴来连日出。
<br>
<br>　　出游爱何处，嵩碧伊瑟瑟。况有清和天，正当疏散日。
<br>
<br>　　身闲自为贵，何必居荣秩。心足即非贫，岂唯金满室。
<br>
<br>　　吾观权势者，苦以身徇物。炙手外炎炎，履冰中栗栗。
<br>
<br>　　朝饥口忘味，夕惕心忧失。但有富贵名，而无富贵实。
<br>
<br>　　卷452_3  「咏兴五首。池上有小舟」白居易
<br>
<br>　　池上有小舟，舟中有胡床。床前有新酒，独酌还独尝。
<br>
<br>　　熏若春日气，皎如秋水光。可洗机巧心，可荡尘垢肠。
<br>
<br>　　岸曲舟行迟，一曲进一觞。未知几曲醉，醉入无何乡。
<br>
<br>　　寅缘潭岛间，水竹深青苍。身闲心无事，白日为我长。
<br>
<br>　　我若未忘世，虽闲心亦忙。世若未忘我，虽退身难藏。
<br>
<br>　　我今异于是，身世交相忘。
<br>
<br>　　卷452_4  「咏兴五首。四月池水满」白居易
<br>
<br>　　四月池水满，龟游鱼跃出。吾亦爱吾池，池边开一室。
<br>
<br>　　人鱼虽异族，其乐归于一。且与尔为徒，逍遥同过日。
<br>
<br>　　尔无羡沧海，蒲藻可委质。吾亦忘青云，衡茅足容膝。
<br>
<br>　　况吾与尔辈，本非蛟龙匹。假如云雨来，只是池中物。
<br>
<br>　　卷452_5  「咏兴五首。小庭亦有月」白居易
<br>
<br>　　小庭亦有月，小院亦有花。可怜好风景，不解嫌贫家。
<br>
<br>　　菱角执笙簧，谷儿抹琵琶。红绡信手舞，紫绡随意歌。
<br>
<br>　　村歌与社舞，客哂主人夸。但问乐不乐，岂在钟鼓多。
<br>
<br>　　客告暮将归，主称日未斜。请客稍深酌，愿见朱颜酡。
<br>
<br>　　客知主意厚，分数随口加。堂上烛未秉，座中冠已峨。
<br>
<br>　　左顾短红袖，右命小青娥。长跪谢贵客，蓬门劳见过。
<br>
<br>　　客散有馀兴，醉卧独吟哦。幕天而席地，谁奈刘伶何。
<br>
<br>　　卷452_6  「秋凉闲卧」白居易
<br>
<br>　　残暑昼犹长，早凉秋尚嫩。露荷散清香，风竹含疏韵。
<br>
<br>　　幽闲竟日卧，衰病无人问。薄暮宅门前，槐花深一寸。
<br>
<br>　　卷452_7  「酬思黯相公见过弊居戏赠」白居易
<br>
<br>　　轩盖光照地，行人为裴回。呼传君子出，乃是故人来。
<br>
<br>　　访我入穷巷，引君登小台。台前多竹树，池上无尘埃。
<br>
<br>　　贫家何所有，新酒三两杯。停杯款曲语，上马复迟回。
<br>
<br>　　留守不外宿，日斜宫漏催。但留金刀赠，未接玉山颓。
<br>
<br>　　家酝不敢惜，待君来即开。村妓不辞出，恐君冁然酢
<br>
<br>　　卷452_8  「再授宾客分司」白居易
<br>
<br>　　优稳四皓官，清崇三品列。伊予再尘忝，内愧非才哲。
<br>
<br>　　俸钱七八万，给受无虚月。分命在东司，又不劳朝谒。
<br>
<br>　　既资闲养疾，亦赖慵藏拙。宾友得从容，琴觞恣怡悦。
<br>
<br>　　乘篮城外去，系马花前歇。六游金谷春，五看龙门雪。
<br>
<br>　　吾若默无语，安知吾快活。吾欲更尽言，复恐人豪夺。
<br>
<br>　　应为时所笑，苦惜分司阙。但问适意无，岂论官冷热。
<br>
<br>　　卷452_9  「把酒」白居易
<br>
<br>　　把酒仰问天，古今谁不死。所贵未死间，少忧多欢喜。
<br>
<br>　　穷通谅在天，忧喜即由己。是故达道人，去彼而取此。
<br>
<br>　　勿言未富贵，久忝居禄仕。借问宗族间，几人拖金紫。
<br>
<br>　　勿忧渐衰老，且喜加年纪。试数班行中，几人及暮齿。
<br>
<br>　　朝餐不过饱，五鼎徒为尔。夕寝止求安，一衾而已矣。
<br>
<br>　　此外皆长物，于我云相似。有子不留金，何况兼无子。
<br>
<br>　　卷452_10  「首夏」白居易
<br>
<br>　　林静蚊未生，池静蛙未鸣。景长天气好，竟日和且清。
<br>
<br>　　春禽馀U在，夏木新阴成。兀尔水边坐，然桥上行。
<br>
<br>　　自问一何适，身闲官不轻。料钱随月用，生计逐日营。
<br>
<br>　　食饱惭伯夷，酒足愧渊明。寿倍颜氏子，富百黔娄生。
<br>
<br>　　有一即为乐，况吾四者并。所以私自慰，虽老有心情。
<br>
<br>　　卷452_11  「代鹤」白居易
<br>
<br>　　我本海上鹤，偶逢江南客。感君一顾恩，同来洛阳陌。
<br>
<br>　　洛阳寡族类，皎皎唯两翼。貌是天与高，色非日浴白。
<br>
<br>　　主人诚可恋，其奈轩庭窄。饮啄杂鸡群，年深损标格。
<br>
<br>　　故乡渺何处，云水重重隔。谁念深笼中，七换摩天翮。
<br>
<br>　　卷452_12  「立秋夕有怀梦得」白居易
<br>
<br>　　露簟荻竹清，风扇蒲葵轻。一与故人别，再见新蝉鸣。
<br>
<br>　　是夕凉飚起，闲境入幽情。回灯见栖鹤，隔竹闻吹笙。
<br>
<br>　　夜茶一两杓，秋吟三数声。所思渺千里，云外长洲城。
<br>
<br>　　卷452_13  「哭崔常侍晦叔」白居易
<br>
<br>　　顽贱一拳石，精珍百炼金。名价既相远，交分何其深。
<br>
<br>　　中诚一以合，外物不能侵。逶迤二十年，与世同浮沈。
<br>
<br>　　晚有退闲约，白首归云林。垂老忽相失，悲哉口语心。
<br>
<br>　　春日嵩高阳，秋夜清洛阴。丘园共谁卜，山水共谁寻。
<br>
<br>　　风月共谁赏，诗篇共谁吟。花开共谁看，酒熟共谁斟。
<br>
<br>　　惠死庄杜口，钟殁师废琴。道理使之然，从古非独今。
<br>
<br>　　吾道自此孤，我情安可任。唯将病眼泪，一洒秋风襟。
<br>
<br>　　卷452_14  「新秋晓兴」白居易
<br>
<br>　　浊暑忽已退，清宵未全长。晨G耿残焰，宿x凝微香。
<br>
<br>　　喔喔鸡下树，辉辉日上梁。枕低茵席软，卧稳身入床。
<br>
<br>　　睡足景犹早，起初风乍凉。展张小屏幛，收拾生衣裳。
<br>
<br>　　还有惆怅事，迟迟未能忘。拂镜梳白发，可怜冰照霜。
<br>
<br>　　卷452_15  「秋日与张宾客舒著作同游龙门醉中狂歌凡二百三十八字」白居易
<br>
<br>　　秋天高高秋光清，秋风袅袅秋虫鸣。嵩峰馀霞锦绮卷，
<br>
<br>　　伊水细浪鳞甲生。洛阳闲客知无数，少出游山多在城。
<br>
<br>　　商岭老人自追逐，蓬丘逸士相逢迎。南出鼎门十八里，
<br>
<br>　　庄店逦迤桥道平。不寒不热好时节，鞍马稳快衣衫轻。
<br>
<br>　　并辔踟蹰下西岸，扣舷容与绕中汀。开怀旷达无所系，
<br>
<br>　　触目胜绝不可名。荷衰欲黄荇犹绿，鱼乐自跃鸥不惊。
<br>
<br>　　翠藻蔓长孔雀尾，彩船橹急寒雁声。家酝一壶白玉液，
<br>
<br>　　野花数把黄金英。昼游四看西日暮，夜话三及东方明。
<br>
<br>　　暂停杯觞辍吟咏，我有狂言君试听。丈夫一生有二志，
<br>
<br>　　兼济独善难得并。不能救疗生民病，即须先濯尘土缨。
<br>
<br>　　况吾头白眼已暗，终日戚促何所成。不如展眉开口笑，
<br>
<br>　　龙门醉卧香山行。
<br>
<br>　　卷452_16  「履信池樱桃岛上醉后走笔送别舒员外兼…李卿考功崔郎中」白居易
<br>
<br>　　樱桃岛前春，去春花万枝。忽忆与宗卿闲饮日，
<br>
<br>　　又忆与考功狂醉时。岁晚无花空有叶，风吹满地乾重叠。
<br>
<br>　　蹋叶悲秋复忆春，池边树下重殷勤。今朝一酌临寒水，
<br>
<br>　　此地三回别故人。樱桃花，来春千万朵，
<br>
<br>　　来春共谁花下坐。不论崔李上青云，明日舒三亦抛我。
<br>
<br>　　卷452_17  「秋池独泛」白居易
<br>
<br>　　萧疏秋竹篱，清浅秋风池。一只短舫艇，一张斑鹿皮。
<br>
<br>　　皮上有野叟，手中持酒卮。半酣箕踞坐，自问身为谁。
<br>
<br>　　严子垂钓日，苏门长啸时。悠然意自得，意外何人知。
<br>
<br>　　卷452_18  「冬日早起闲咏」白居易
<br>
<br>　　水塘耀初旭，风竹飘馀霰。幽境虽目前，不因闲不见。
<br>
<br>　　晨起对炉香，道经寻两卷。晚坐拂琴尘，秋思弹一遍。
<br>
<br>　　此外更无事，开尊时自劝。何必东风来，一杯春上面。
<br>
<br>　　卷452_19  「岁暮」白居易
<br>
<br>　　惨澹岁云暮，穷阴动经旬。霜风裂人面，冰雪摧车轮。
<br>
<br>　　而我当是时，独不知苦辛。晨炊廪有米，夕爨厨有薪。
<br>
<br>　　夹帽长覆耳，重裘宽裹身。加之一杯酒，煦妪如阳春。
<br>
<br>　　洛城士与庶，比屋多饥贫。何处炉有火，谁家甑无尘。
<br>
<br>　　如我饱暖者，百人无一人。安得不惭愧，放歌聊自陈。
<br>
<br>　　卷452_20  「南池早春有怀」白居易
<br>
<br>　　朝游北桥上，晚憩南塘畔。西日雪全销，东风冰尽泮。
<br>
<br>　　蓰蓰鱼尾掉，瞥瞥鹅毛换。泥暖草芽生，沙虚泉脉散。
<br>
<br>　　晴芳冒苔岛，宿润侵蒲岸。洛下日初长，江南春欲半。
<br>
<br>　　时光共抛掷，人事堪嗟叹。倚棹忽寻思，去年池上伴。
<br>
<br>　　卷452_21  「古意」白居易
<br>
<br>　　脉脉复脉脉，美人千里隔。不见来几时，瑶草三四碧。
<br>
<br>　　玉琴声悄悄，鸾镜尘幂幂。昔为连理枝，今作分飞翮。
<br>
<br>　　寄书多不达，加饭终无益。心肠不自宽，衣带何由窄。
<br>
<br>　　卷452_22  「山游示小妓」白居易
<br>
<br>　　双鬟垂未合，三十才过半。本是绮罗人，今为山水伴。
<br>
<br>　　春泉共挥弄，好树同攀玩。笑容共底迷，酒思风前乱。
<br>
<br>　　红凝舞袖急，黛惨歌声缓。莫唱杨柳枝，无肠与君断。
<br>
<br>　　卷452_23  「神照禅师同宿」白居易
<br>
<br>　　八年三月晦，山梨花满枝。龙门水西寺，夜与远公期。
<br>
<br>　　晏坐自相对，密语谁得知。前后际断处，一念不生时。
<br>
<br>　　卷452_24  「张常侍相访」白居易
<br>
<br>　　西亭晚寂寞，莺散柳阴繁。水户帘不卷，风床席自翻。
<br>
<br>　　忽闻车马客，来访蓬蒿门。况是张常侍，安得不开尊。
<br>
<br>　　卷452_25  「早夏游宴」白居易
<br>
<br>　　虽慵兴犹在，虽老心犹健。昨日山水游，今朝花酒宴。
<br>
<br>　　山榴艳似火，王蕊飘如霰。荣落逐瞬迁，炎凉随刻变。
<br>
<br>　　未收木绵褥，已动蒲葵扇。且喜物与人，年年得相见。
<br>
<br>　　卷452_26  「感白莲花」白居易
<br>
<br>　　白白芙蓉花，本生吴江濉２挥牒煺咴樱色类自区分。
<br>
<br>　　谁移尔至此，姑苏白使君。初来苦憔悴，久乃芳氛氲。
<br>
<br>　　月月叶换叶，年年根生根。陈根与故叶，销化成泥尘。
<br>
<br>　　化者日已远，来者日复新。一为池中物，永别江南春。
<br>
<br>　　忽想西凉州，中有天宝民。埋殁汉父祖，孳生胡子孙。
<br>
<br>　　已忘乡土恋，岂念君亲恩。生人尚复尔，草木何足云。
<br>
<br>　　卷452_27  「咏所乐」白居易
<br>
<br>　　兽乐在山谷，鱼乐在陂池。虫乐在深草，鸟乐在高枝。
<br>
<br>　　所乐虽不同，同归适其宜。不以彼易此，况论是与非。
<br>
<br>　　而我何所乐，所乐在分司。分司有何乐，乐哉人不知。
<br>
<br>　　官优有禄料，职散无羁縻。懒与道相近，钝将闲自随。
<br>
<br>　　昨朝拜表回，今晚行香归。归来北窗下，解巾脱尘衣。
<br>
<br>　　冷泉灌我顶，暖水濯四肢。体中幸无疾，卧任清风吹。
<br>
<br>　　心中又无事，坐任白日移。或开书一篇，或引酒一卮。
<br>
<br>　　但得如今日，终身无厌时。
<br>
<br>　　卷452_28  「思旧」白居易
<br>
<br>　　闲日一思旧，旧游如目前。再思今何在，零落归下泉。
<br>
<br>　　退之服硫黄，一病讫不痊。微之炼秋石，未老身溘然。
<br>
<br>　　杜子得丹诀，终日断腥膻。崔君夸药力，经冬不衣绵。
<br>
<br>　　或疾或暴夭，悉不过中年。唯予不服食，老命反迟延。
<br>
<br>　　况在少壮时，亦为嗜欲牵。但耽荤与血，不识汞与铅。
<br>
<br>　　饥来吞热物，渴来饮寒泉。诗役五藏神，酒汩三丹田。
<br>
<br>　　随日合破坏，至今粗完全。齿牙未缺落，肢体尚轻便。
<br>
<br>　　已开第七秩，饱食仍安眠。且进杯中物，其馀皆付天。
<br>
<br>　　卷452_29  「寄卢少尹」白居易
<br>
<br>　　老诲心不乱，庄戒形太劳。生命既能保，死籍亦可逃。
<br>
<br>　　嘉肴与旨酒，信是腐肠膏。艳声与丽色，真为伐性刀。
<br>
<br>　　补养在积功，如裘集众毛。将欲致千里，可得差一毫。
<br>
<br>　　颜回何为者，簟瓢才自给。肥x不到口，年不登三十。
<br>
<br>　　张苍何为者，染爱浩无际。妾媵填后房，竟寿百馀岁。
<br>
<br>　　苍寿有何德，回夭有何辜。谁谓具圣体，不如肥瓠躯。
<br>
<br>　　遂使世俗心，多疑仙道书。寄问卢先生，此理当何如。
<br>
<br>　　卷452_30  「池上清晨候皇甫郎中」白居易
<br>
<br>　　晓景丽未热，晨飚鲜且凉。池幽绿O合，霜洁白莲香。
<br>
<br>　　深扫竹间径，静拂松下床。玉柄鹤翎扇，银罂云母浆。
<br>
<br>　　屏除无俗物，瞻望唯清光。何人拟相访，嬴女从萧郎。
<br>
<br>　　卷452_31  「咏怀」白居易
<br>
<br>　　我知世无幻，了无干世意。世知我无堪，亦无责我事。
<br>
<br>　　由兹两相忘，因得长自遂。自遂意何如，闲官在闲地。
<br>
<br>　　闲地唯东都，东都少名利。闲官是宾客，宾客无牵累。
<br>
<br>　　嵇康日日懒，毕卓时时醉。酒肆夜深归，僧房日高睡。
<br>
<br>　　形安不劳苦，神泰无忧畏。从官三十年，无如今气味。
<br>
<br>　　鸿虽脱罗弋，鹤尚居禄位。唯此未忘怀，有时犹内愧。
<br>
<br>　　卷452_32  「北窗三友」白居易
<br>
<br>　　今日北窗下，自问何所为。欣然得三友，三友者为谁。
<br>
<br>　　琴罢辄举酒，酒罢辄吟诗。三友递相引，循环无已时。
<br>
<br>　　一弹惬中心，一咏畅四肢。犹恐中有间，以酒弥缝之。
<br>
<br>　　岂独吾拙好，古人多若斯。嗜诗有渊明，嗜琴有启期。
<br>
<br>　　嗜酒有伯伦，三人皆吾师。或乏儋石储，或穿带索衣。
<br>
<br>　　弦歌复觞咏，乐道知所归。三师去已远，高风不可追。
<br>
<br>　　三友游甚熟，无日不相随。左掷白玉卮，右拂黄金徽。
<br>
<br>　　兴酣不叠纸，走笔操狂词。谁能持此词，为我谢亲知。
<br>
<br>　　纵未以为是，岂以我为非。
<br>
<br>　　卷452_33  「吟四虽（杂言）」白居易
<br>
<br>　　酒酣后，歌歇时。请君添一酌，听我吟四虽。年虽老，
<br>
<br>　　犹少于韦长史。命虽薄，犹胜于郑长水。眼虽病，
<br>
<br>　　犹明于徐郎中。家虽贫，犹富于郭庶子。省躬审分何侥幸，
<br>
<br>　　值酒逢歌且欢喜。忘荣知足委天和，亦应得尽生生理。
<br>
<br>　　卷452_34  「裴侍中晋公以集贤林亭即事诗三十六韵见赠…以伸酬献」白居易
<br>
<br>　　三江路千里，五湖天一涯。何如集贤第，中有平津池。
<br>
<br>　　池胜主见觉，景新人未知。竹森翠琅\，水深洞琉璃。
<br>
<br>　　水竹以为质，质立而文随。文之者何人，公来亲指麾。
<br>
<br>　　疏凿出人意，结构得地宜。灵襟一搜索，胜概无遁遗。
<br>
<br>　　因下张沼b，依高筑阶基。嵩峰见数片，伊水分一支。
<br>
<br>　　南溪修且直，长波碧逶迤。北馆壮复丽，倒影红参差。
<br>
<br>　　东岛号晨光，杲曜迎朝曦。西岭名夕阳，杳暧留落晖。
<br>
<br>　　前有水心亭，动荡架涟漪。后有开阖堂，寒温变天时。
<br>
<br>　　幽泉镜泓澄，怪石山欹危。春葩雪漠漠，夏果珠离离。
<br>
<br>　　主人命方舟，宛在水中坻。亲宾次第至，酒乐前后施。
<br>
<br>　　解缆始登泛，山游仍水嬉。沿洄无滞碍，向背穷幽奇。
<br>
<br>　　瞥过远桥下，飘旋深涧陲。管弦去缥缈，罗绮来霏微。
<br>
<br>　　棹风逐舞回，梁尘随歌飞。宴馀日云暮，醉客未放归。
<br>
<br>　　高声索彩笺，大笑催金卮。唱和笔走疾，问答杯行迟。
<br>
<br>　　一咏清两耳，一酣畅四肢。主客忘贵贱，不知俱是谁。
<br>
<br>　　客有诗魔者，吟哦不知疲。乞公残纸墨，一扫狂歌词。
<br>
<br>　　维云社稷臣，赫赫文武姿。十授丞相印，五建大将旗。
<br>
<br>　　四朝致勋华，一身冠皋夔。去年才七十，决赴悬车期。
<br>
<br>　　公志不可夺，君恩亦难希。从容就中道，勉黾来保厘。
<br>
<br>　　貂蝉虽未脱，鸾皇已不羁。历征今与古，独步无等夷。
<br>
<br>　　陆贾功业少，二疏官秩卑。乘舟范蠡惧，辟谷留侯饥。
<br>
<br>　　岂若公今日，身安家国肥。羊祜在汉南，空留岘首碑。
<br>
<br>　　柳恽在江南，只赋汀洲诗。谢安入东山，但说携蛾眉。
<br>
<br>　　山简醉高阳，唯闻倒接z5.岂如公今日，馀力兼有之。
<br>
<br>　　愿公寿如山，安乐长在兹。愿我比蒲稗，永得相因依。
<br>
<br>　　卷452_21  「晚归香山寺，因咏所怀」白居易
<br>
<br>　　我年日已老，我身日已闲。闲出都门望，但见水与山。
<br>
<br>　　关塞碧岩岩，伊流清潺潺。中有古精舍，轩户无扃关。
<br>
<br>　　岸草歇可藉，径萝行可攀。朝随浮云出，夕与飞鸟还。
<br>
<br>　　吾道本迂拙，世途多险艰。尝闻嵇吕辈，尤悔生疏顽。
<br>
<br>　　巢悟入箕颍，皓知返商巅。岂唯乐肥遁，聊复祛忧患。
<br>
<br>　　吾亦从此去，终老伊嵩间。
<br>
<br>　　卷452_22  「张常侍池凉夜闲宴赠诸公」白居易
<br>
<br>　　竹桥新月上，水岸凉风至。对月五六人，管弦三两事。
<br>
<br>　　留连池上酌，款曲城外意。或啸或讴吟，谁知此闲味。
<br>
<br>　　回看市朝客，LL趋名利。朝忙少游宴，夕困多眠睡。
<br>
<br>　　清凉属吾徒，相逢勿辞醉。
<br>
<br>　　卷452_23  「和皇甫郎中秋晓同登天宫阁言怀六韵」白居易
<br>
<br>　　碧天忽已高，白日犹未短。玲珑晓楼阁，清脆秋丝管。
<br>
<br>　　张翰一杯酣，嵇康终日懒。尘中足忧累，云外多疏散。
<br>
<br>　　病木斧斤遗，冥鸿羁绁断。逍遥二三子，永愿为闲伴。
<br>
<br>　　卷452_24  「送吕漳州」白居易
<br>
<br>　　今朝一壶酒，言送漳州牧。半自要闲游，爱花怜草绿。
<br>
<br>　　花前下鞍马，草上携丝竹。行客饮数杯，主人歌一曲。
<br>
<br>　　端居惜风景，屡出劳僮仆。独醉似无名，借君作题目。
<br>
<br>　　卷452_25  「短歌曲」白居易
<br>
<br>　　世人求富贵，多为奉嗜欲。盛衰不自由，得失常相逐。
<br>
<br>　　问君少年日，苦学将干禄。负笈尘中游，抱书雪前读。
<br>
<br>　　布衾不周体，藜茹才充腹。三十登宦途，五十被朝服。
<br>
<br>　　奴温新挟纩，马肥初食粟。未敢议欢游，尚为名检束。
<br>
<br>　　耳目聋暗后，堂上调丝竹。牙齿缺落时，盘中堆酒肉。
<br>
<br>　　彼来此已去，外馀中不足。少壮与荣华，相避如寒燠。
<br>
<br>　　青云去地远，白日经天速。从古无奈何，短歌听一曲。
<br>
<br>　　卷452_26  「咏怀」白居易
<br>
<br>　　高人乐丘园，中人慕官职。一事尚难成，两途安可得。
<br>
<br>　　遑遑干世者，多苦时命塞。亦有爱闲人，又为穷饿逼。
<br>
<br>　　我今幸双遂，禄仕兼游息。未尝羡荣华，不省劳心力。
<br>
<br>　　妻孥与婢仆，亦免愁衣食。所以吾一家，面无忧喜色。
<br>
<br>　　卷452_27  「府西亭纳凉归」白居易
<br>
<br>　　避暑府西亭，晚归有闲思。夏浅蝉未多，绿槐阴满地。
<br>
<br>　　带宽衫解领，马稳人拢辔。面上有凉风，眼前无俗事。
<br>
<br>　　路经府门过，落日照官次。牵联缧绁囚，奔走尘埃吏。
<br>
<br>　　低眉悄不语，谁复知兹意。忆得五年前，晚衙时气味。
<br>
<br>　　卷452_28  「老热」白居易
<br>
<br>　　一饱百情足，一酣万事休。何人不衰老，我老心无忧。
<br>
<br>　　仕者拘职役，农者劳田畴。何人不苦热，我热身自由。
<br>
<br>　　卧风北窗下，坐月南池头。脑凉脱乌帽，足热濯清流。
<br>
<br>　　慵发昼高枕，兴来夜泛舟。何乃有馀适，只缘无过求。
<br>
<br>　　或问诸亲友，乐天是与不。亦无别言语，多道天悠悠。
<br>
<br>　　悠悠君不知，此味深且幽。但恐君知后，亦来从我游。
<br>
<br>　　卷452_29  「新秋喜凉，因寄兵部杨侍郎」白居易
<br>
<br>　　外强火未退，中锐金方战。一夕风雨来，炎凉随数变。
<br>
<br>　　徐徐炎景度，稍稍凉飙扇。枕簟忽凄清，巾裳亦轻健。
<br>
<br>　　老夫纳秋候，心体殊安便。睡足一屈伸，搔首摩挲面。
<br>
<br>　　褰帘对池竹，幽寂如僧院。俯观游鱼群，仰数浮云片。
<br>
<br>　　闲忙各有趣，彼此宁相见。昨日闻慕巢，召对延英殿。
<br>
<br>　　卷452_30  「懒放二首，呈刘梦得、吴方之」白居易
<br>
<br>　　青衣报平旦，呼我起盥栉。今早天气寒，郎君应不出。
<br>
<br>　　又无宾客至，何以销闲日。已向微阳前，暖酒开诗帙。
<br>
<br>　　朝怜一床日，暮爱一炉火。床暖日高眠，炉温夜深坐。
<br>
<br>　　雀罗门懒出，鹤发头慵裹。除却刘与吴，何人来问我。
<br>
<br>　　卷452_31  「六十六」白居易
<br>
<br>　　病知心力减，老觉光阴速。五十八归来，今年六十六。
<br>
<br>　　鬓丝千万白，池草八九绿。童稚尽成人，园林半乔木。
<br>
<br>　　看山倚高石，引水穿深竹。虽有潺声，至今听未足。
<br>
<br>　　卷452_32  「三适赠道友」白居易
<br>
<br>　　褐绫袍厚暖，卧盖行坐披。紫毡履宽稳，蹇步颇相宜。
<br>
<br>　　足适已忘履，身适已忘衣。况我心又适，兼忘是与非。
<br>
<br>　　三适今为一，怡怡复熙熙。禅那不动处，混沌未凿时。
<br>
<br>　　此固不可说，为君强言之。
<br>
<br>　　卷452_33  「洛阳春赠刘李二宾客（齐梁格）」白居易
<br>
<br>　　水南冠盖地，城东桃李园。雪消洛阳堰，春入永通门。
<br>
<br>　　淑景方霭霭，游人稍喧喧。年丰酒浆贱，日晏歌吹繁。
<br>
<br>　　中有老朝客，华发映朱轩。从容三两人，藉草开一尊。
<br>
<br>　　尊前春可惜，身外事勿论。明日期何处，杏花游赵村。
<br>
<br>　　卷452_34  「寒食」白居易
<br>
<br>　　人老何所乐，乐在归乡国。我归故园来，九度逢寒食。
<br>
<br>　　故园在何处，池馆东城侧。四邻梨花时，二月伊水色。
<br>
<br>　　岂独好风土，仍多旧亲戚。出去恣欢游，归来聊燕息。
<br>
<br>　　有官供禄俸，无事劳心力。但恐优稳多，微躬销不得。
<br>
<br>　　卷452_35  「和裴令公一日日一年年杂言见赠」白居易
<br>
<br>　　一日日，作老翁。一年年，过春风。公心不以贵隔我，
<br>
<br>　　我散唯将闲伴公。我无才能忝高秩，合是人间闲散物。
<br>
<br>　　公有功德在生民，何因得作自由身。前日魏王潭上宴连夜，
<br>
<br>　　今日午桥池头游拂晨。山客砚前吟待月，野人尊前醉送春。
<br>
<br>　　不敢与公闲中争第一，亦应占得第二第三人。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
