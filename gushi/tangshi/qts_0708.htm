<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百零八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷七百零八
<br>
<br>　　卷708_1  「钓台」徐夤
<br>
<br>　　金门谁奉诏，碧岸独垂钩。旧友只樵叟，新交惟野鸥。
<br>
<br>　　嘉名悬日月，深谷化陵丘。便可招巢父，长川好饮牛。
<br>
<br>　　卷708_2  「旅次寓题」徐夤
<br>
<br>　　胡为名利役，来往老关河。白发随梳少，青山入梦多。
<br>
<br>　　途穷怜抱疾，世乱耻登科。却起渔舟念，春风钓绿波。
<br>
<br>　　卷708_3  「赠严司直」徐夤
<br>
<br>　　承家居阙下，避世出关东。有酒刘伶醉，无儿伯道穷。
<br>
<br>　　新诗吟阁赏，旧业钓台空。雨雪还相访，心怀与我同。
<br>
<br>　　卷708_4  「赠东方道士」徐夤
<br>
<br>　　葫芦窗畔挂，是物在其间。雪色老人鬓，桃花童子颜。
<br>
<br>　　祭星秋卜日，采药晓登山。旧放长生鹿，时衔瑞草还。
<br>
<br>　　卷708_5  「题僧壁」徐夤
<br>
<br>　　香厨流瀑布，独院锁孤峰。绀发青螺长，文茵紫豹重。
<br>
<br>　　卵枯皆化燕，蜜老却成蜂。明月留人宿，秋声夜著松。
<br>
<br>　　卷708_6  「和人经隋唐间战处」徐夤
<br>
<br>　　孤军前度战，一败一成功。卷旆早归国，卧尸犹臂弓。
<br>
<br>　　草间腥半在，沙上血残红。伤魄何为者，五湖垂钓翁。
<br>
<br>　　卷708_7  「追和常建叹王昭君」徐夤
<br>
<br>　　红颜如朔雪，日烁忽成空。泪尽黄云雨，尘消白草风。
<br>
<br>　　君心争不悔，恨思竟何穷。愿化南飞燕，年年入汉宫。
<br>
<br>　　卷708_8  「赠董先生」徐夤
<br>
<br>　　寿岁过于百，时闲到上京。餐松双鬓嫩，绝粒四支轻。
<br>
<br>　　雨雪思中岳，云霞梦赤城。来年期寿，何处待先生。
<br>
<br>　　卷708_9  「河流」徐夤
<br>
<br>　　洪流盘砥柱，淮济不同波。莫讶清时少，都缘曲处多。
<br>
<br>　　远能通玉塞，高复接银河。大禹成门M，为龙始得过。
<br>
<br>　　卷708_10  「题南寺」徐夤
<br>
<br>　　久别猿啼寺，流年劫逝波。旧僧归塔尽，古瓦长松多。
<br>
<br>　　壁藓昏题记，窗萤散薜萝。平生英壮节，何故旋消磨。
<br>
<br>　　卷708_11  「北山秋晚」徐夤
<br>
<br>　　十载衣裘尽，临寒隐薜萝。心闲缘事少，身老爱山多。
<br>
<br>　　玉露催收菊，金风促剪禾。燕秦正戎马，林下好婆娑。
<br>
<br>　　卷708_12  「昔游」徐夤
<br>
<br>　　昔游红杏苑，今隐刺桐村。岁计悬僧债，科名负国恩。
<br>
<br>　　不书胝渐稳，频镊鬓无根。惟有经邦事，年年志尚存。
<br>
<br>　　卷708_13  「酒胡子」徐夤
<br>
<br>　　红筵丝竹合，用尔作欢娱。直指宁偏党，无私绝觊觎。
<br>
<br>　　当歌谁擐袖，应节渐轻躯。恰与真相似，毡裘满颔须。
<br>
<br>　　卷708_14  「吊崔补阙」徐夤
<br>
<br>　　近来吾道少，恸哭博陵君。直节岩前竹，孤魂岭上云。
<br>
<br>　　缙绅传确论，丞相取遗文。废却中兴策，何由免用军。
<br>
<br>　　卷708_15  「吊赤水李先生」徐夤
<br>
<br>　　三年悲过隙，一室类销冰。妻病入仙观，子穷随岳僧。
<br>
<br>　　荒丘寒有雨，古屋夜无灯。往日清猷著，金门几欲征。
<br>
<br>　　卷708_16  「香鸭」徐夤
<br>
<br>　　不假陶熔妙，谁教羽翼全。五金池畔质，百和口中烟。
<br>
<br>　　觜钝鱼难啄，心空火自燃。御炉如有阙，须进圣君前。
<br>
<br>　　卷708_17  「鸡」徐夤
<br>
<br>　　名参十二属，花入羽毛深。守信催朝日，能鸣送晓阴。
<br>
<br>　　峨冠装瑞璧，利爪削黄金。徒有稻粱感，何由报德音。
<br>
<br>　　卷708_18  「白鸽」徐夤
<br>
<br>　　举翼凌空碧，依人到大邦。粉翎栖画阁，雪影拂琼窗。
<br>
<br>　　振鹭堪为侣，鸣鸠好作双。狎鸥归未得，睹尔忆晴江。
<br>
<br>　　卷708_19  「龟」徐夤
<br>
<br>　　行止竟何从，深溪与古峰。青荷巢瑞质，绿水返灵踪。
<br>
<br>　　钻骨神明应，酬恩感激重。仙翁求一卦，何日脱龙钟。
<br>
<br>　　卷708_20  「银结条冠子」徐夤
<br>
<br>　　日下征良匠，宫中赠阿娇。瑞莲开二孕，琼缕织千条。
<br>
<br>　　蝉翼轻轻结，花纹细细挑。舞时红袖举，纤影透龙绡。
<br>
<br>　　卷708_21  「蜀葵」徐夤
<br>
<br>　　剑门南面树，移向会仙亭。锦水饶花艳，岷山带叶青。
<br>
<br>　　文君惭婉娩，神女让娉婷。烂熳红兼紫，飘香入绣扃。
<br>
<br>　　卷708_22  「华清宫」徐夤
<br>
<br>　　十二琼楼锁翠微，暮霞遗却六铢衣。桐枯丹穴凤何去，
<br>
<br>　　天在鼎湖龙不归。帘影罢添新翡翠，露华犹湿旧珠玑。
<br>
<br>　　君王魂断骊山路，且向蓬瀛伴贵妃。
<br>
<br>　　卷708_23  「再幸华清宫」徐夤
<br>
<br>　　肠断将军改葬归，锦囊香在忆当时。年来却恨相思树，
<br>
<br>　　春至不生连理枝。雪女冢头瑶草合，贵妃池里玉莲衰。
<br>
<br>　　霓裳旧曲飞霜殿，梦破魂惊绝后期。
<br>
<br>　　卷708_24  「喜雨上主人尚书」徐夤
<br>
<br>　　天皇攘袂敕神龙，雨我公田兆岁丰。几日淋漓侵暮角，
<br>
<br>　　数宵滂沛彻晨钟。细如春雾笼平野，猛似秋风击古松。
<br>
<br>　　门下十年耕稼者，坐来偏忆翠微峰。
<br>
<br>　　卷708_25  「回文诗二首」徐夤
<br>
<br>　　飞书一幅锦文回，恨写深情寄雁来。机上月残香阁掩，
<br>
<br>　　树梢烟澹绿窗开。霏霏雨罢歌终曲，漠漠云深酒满杯。
<br>
<br>　　归日几人行问卜，徽音想望倚高台。
<br>
<br>　　轻帆数点千峰碧，水接云山四望遥。晴日海霞红霭霭，
<br>
<br>　　晓天江树绿迢迢。清波石眼泉当槛，小径松门寺对桥。
<br>
<br>　　明月钓舟渔浦远，倾山雪浪暗随潮。
<br>
<br>　　卷708_26  「不把渔竿」徐夤
<br>
<br>　　不把渔竿不灌园，策筇吟绕绿芜村。得争野老眠云乐，
<br>
<br>　　倍感闽王与善恩。鸟趁竹风穿静户，鱼吹烟浪喷晴轩。
<br>
<br>　　何人买我安贫趣，百万黄金未可论。
<br>
<br>　　卷708_27  「古往今来」徐夤
<br>
<br>　　古往今来恨莫穷，不如沈醉卧春风。雀儿无角长穿屋，
<br>
<br>　　鹦鹉能言却入笼。柳惠岂嫌居下位，朱云直去指三公。
<br>
<br>　　闲思郭令长安宅，草没匡墙旧事空。
<br>
<br>　　卷708_28  「十里烟笼」徐夤
<br>
<br>　　十里烟笼一径分，故人迢递久离群。白云明月皆由我，
<br>
<br>　　碧水青山忽赠君。浮世宦名浑似梦，半生勤苦谩为文。
<br>
<br>　　北邙坡上青松下，尽是锵金佩玉坟。
<br>
<br>　　卷708_29  「偶书」徐夤
<br>
<br>　　巧者多为拙者资，良筹第一在乘时。市门逐利终身饱，
<br>
<br>　　谷口躬耕尽日饥。琼玖鬻来燕石贵，蓬蒿芳处楚兰衰。
<br>
<br>　　高皇冷笑重瞳客，盖世拔山何所为。
<br>
<br>　　卷708_30  「润屋」徐夤
<br>
<br>　　润屋丰家莫妄求，眼看多是与身雠。百禽罗得皆黄口，
<br>
<br>　　四皓山居始白头。玉烁火光争肯变，草芳崎岸不曾秋。
<br>
<br>　　朱门粉署何由到，空寄新诗谢列侯。
<br>
<br>　　卷708_31  「退居」徐夤
<br>
<br>　　鹤性松心合在山，五侯门馆怯趋攀。三年卧病不能免，
<br>
<br>　　一日受恩方得还。明月送人沿驿路，白云随马入柴关。
<br>
<br>　　笑他范蠡贪婪甚，相罢金多始退闲。
<br>
<br>　　卷708_32  「闭门」徐夤
<br>
<br>　　闭却闲门卧小窗。更何人与疗膏肓。一生有酒唯知醉，
<br>
<br>　　四大无根可预量。骨冷欲针先觉痛，肉顽频灸不成疮。
<br>
<br>　　漳滨伏枕文园渴，盗跖纵横似虎狼。
<br>
<br>　　卷708_33  「开窗」徐夤
<br>
<br>　　闭户开窗寝又兴，三更时节也如冰。长闲便是忘机者，
<br>
<br>　　不出真如过夏僧。环堵岂惭蜗作舍，布衣宁假鹤为翎。
<br>
<br>　　蔷薇花尽薰风起，绿叶空随满架藤。
<br>
<br>　　卷708_34  「灯花」徐夤
<br>
<br>　　点蜡烧银却胜栽，九华红艳吐玫瑰。独含冬夜寒光拆，
<br>
<br>　　不傍春风暖处开。难见只因能送喜，莫挑唯恐堕成灰。
<br>
<br>　　贪膏附热多相误，为报飞蛾罢拂来。
<br>
<br>　　卷708_35  「东归出城留别知己」徐夤
<br>
<br>　　韦蒙屈指许非才，三载长安共酒杯。欲别未攀杨柳赠，
<br>
<br>　　相留拟待牡丹开。寒随御水波光散，暖逐衡阳雁影来。
<br>
<br>　　他日因书问衰飒，东溪须访子陵台。
<br>
<br>　　卷708_36  「咏怀」徐夤
<br>
<br>　　愁花变出白髭须，半世辛勤一事无。道在或期君梦想，
<br>
<br>　　贫来争奈鬼揶揄。马卿自愧长婴疾，颜子谁怜不是愚。
<br>
<br>　　借取秦宫台上镜，为时开照汉妖狐。
<br>
<br>　　卷708_37  「郊村独游」徐夤
<br>
<br>　　岁闰堪怜历候迟，出门惟与野云期。惊鱼掷上绿荷芰，
<br>
<br>　　栖鸟啄馀红荔枝。末路可能长薄命，修途应合有良时。
<br>
<br>　　市头相者休相戏，蹙膝先生半自知。
<br>
<br>　　卷708_38  「经故翰林杨左丞池亭」徐夤
<br>
<br>　　八角红亭荫绿池，一朝青草盖遗基。蔷薇藤老开花浅，
<br>
<br>　　翡翠巢空落羽奇。春榜几深门下客，乐章多取集中诗。
<br>
<br>　　平生德义人间诵，身后何劳更立碑。
<br>
<br>　　卷708_39  「经故广平员外旧宅」徐夤
<br>
<br>　　门巷萧条引涕，遗孤三岁著麻衣。绿杨树老垂丝短，
<br>
<br>　　翠竹林荒著笋稀。结社僧因秋朔吊，买书船近葬时归。
<br>
<br>　　平生欲献匡君策，抱病犹言未息机。
<br>
<br>　　卷708_40  「潘丞相旧宅」徐夤
<br>
<br>　　绿树垂枝荫四邻，春风还似旧时春。年年燕是雕梁主，
<br>
<br>　　处处花随落月尘。七贵竟为长逝客，五侯寻作不归人。
<br>
<br>　　秋槐影薄蝉声尽，休谓龙门待化鳞。
<br>
<br>　　卷708_41  「门外闲田数亩长有泉源因筑直堤分为两沼」徐夤
<br>
<br>　　左右澄漪小槛前，直堤高筑古平川。十分春水双檐影，
<br>
<br>　　一片秋空两月悬。前岸好山摇细浪，夹门嘉树合晴烟。
<br>
<br>　　坐来暗起江湖思，速问溪翁买钓船。
<br>
<br>　　卷708_42  「北园」徐夤
<br>
<br>　　北园干叶旋空枝，兰蕙还将众草衰。笼鸟上天犹有待，
<br>
<br>　　病龙兴雨岂无期。身闲不厌频来客，年老偏怜最小儿。
<br>
<br>　　生事罢求名与利，一窗书策是年支。
<br>
<br>　　卷708_43  「溪上要一只白簟扇盖头垂钓去年就节推…遂成拙句」徐夤
<br>
<br>　　难求珍过炎天，远就金貂乞月圆。直在引风欹角枕，
<br>
<br>　　且图遮日上渔船。但令织取无花簟，不用挑为饮露蝉。
<br>
<br>　　莫道如今时较晚，也应留得到明年。
<br>
<br>　　卷708_44  「招隐」徐夤
<br>
<br>　　齿发那能敌岁华，早知休去避尘沙。鬼神只阚高明里，
<br>
<br>　　倚伏不干栖隐家。陶景岂全轻组绶，留侯非独爱烟霞。
<br>
<br>　　赠君吉语堪铭座，看取朝开暮落花。
<br>
<br>　　卷708_45  「忆山中友人」徐夤
<br>
<br>　　忆得当年接善邻，苦将闲事强夫君。斗开碧沼分明月，
<br>
<br>　　各领青山占白云。近日药方多缮写，旧来诗草半烧焚。
<br>
<br>　　金门几欲言西上，惆怅关河正用军。
<br>
<br>　　卷708_46  「溪隐」徐夤
<br>
<br>　　将名将利已无缘，深隐清溪拟学仙。绝却腥膻胜服药，
<br>
<br>　　断除杯酒合延年。蜗牛壳漏宁同舍，榆荚花开不是钱。
<br>
<br>　　鸾鹤久从笼槛闭，春风却放纸为鸢。
<br>
<br>　　卷708_47  「酒醒」徐夤
<br>
<br>　　酒醒欲得适闲情，骑马那胜策杖行。天暖天寒三月暮，
<br>
<br>　　溪南溪北两村名。沙澄浅水鱼知钓，花落平田鹤见耕。
<br>
<br>　　望断长安故交远，来书未说九河清。
<br>
<br>　　卷708_48  「梦断」徐夤
<br>
<br>　　梦断纱窗半夜雷，别君花落又花开。渔阳路远书难寄，
<br>
<br>　　衡岳山高月不来。玄燕有情穿绣户，灵龟无应祝金杯。
<br>
<br>　　人生若得长相对，萤火生烟草化灰。
<br>
<br>　　卷708_49  「人事」徐夤
<br>
<br>　　人事飘如一炷烟，且须求佛与求仙。丰年甲子春无雨，
<br>
<br>　　良夜庚申夏足眠。颜氏岂嫌瓢里饮，孟光非取镜中妍。
<br>
<br>　　平生生计何为者，三径苍苔十亩田。
<br>
<br>　　卷708_50  「休说」徐夤
<br>
<br>　　休说人间有陆沈，一樽闲待月明斟。时来不怕沧溟阔，
<br>
<br>　　道大却忧潢潦深。白首钓鱼应是分，青云干禄已无心。
<br>
<br>　　梓桐赋罢相如隐，谁为君前永夜吟。
<br>
<br>　　卷708_51  「嘉运」徐夤
<br>
<br>　　嘉运良时两阻修，钓竿蓑笠乐林丘。家无寸帛浑闲事，
<br>
<br>　　身似浮云且自由。庭际鸟啼花旋落，潭心月在水空流。
<br>
<br>　　晨炊一箸红银粒，忆著长安索米秋。
<br>
<br>　　卷708_52  「绿鬓」徐夤
<br>
<br>　　绿鬓先生自出林，孟光同乐野云深。躬耕为食古人操，
<br>
<br>　　非织不衣贤者心。眼众岂能分瑞璧，舌多须信烁良金。
<br>
<br>　　君看黄阁南迁客，一过泷州绝好音。
<br>
<br>　　卷708_53  「骄侈」徐夤
<br>
<br>　　骄侈阽危俭素牢，镜中形影岂能逃。石家恃富身还灭，
<br>
<br>　　颜子非贫道不遭。蝙蝠亦能知日月，鸾凤那肯啄腥臊。
<br>
<br>　　古今人事惟堪醉，好脱霜裘换绿醪。
<br>
<br>　　卷708_54  「龙蛰二首」徐夤
<br>
<br>　　龙蛰蛇蟠却待伸，和光何惜且同尘。伍员岂是吹箫者，
<br>
<br>　　冀缺非同执耒人。神剑触星当变化，良金成器在陶钧。
<br>
<br>　　穰侯休忌关东客，张禄先生竟相秦。
<br>
<br>　　休说雄才间代生，到头难与运相争。时通有诏征枚乘，
<br>
<br>　　世乱无人荐祢衡。逐日莫矜驽马步，司晨谁要牝鸡鸣。
<br>
<br>　　中林且作烟霞侣，尘满关河未可行。
<br>
<br>　　卷708_55  「逐臭苍蝇」徐夤
<br>
<br>　　逐臭苍蝇岂有为，清蝉吟露最高奇。多藏苟得何名富，
<br>
<br>　　饱食嗟来未胜饥。穷寂不妨延寿考，贪狂总待算毫厘。
<br>
<br>　　首阳山翠千年在，好奠冰壶吊伯夷。
<br>
<br>　　卷708_56  「牡丹花二首」徐夤
<br>
<br>　　看遍花无胜此花，剪云披雪蘸丹砂。开当青律二三月，
<br>
<br>　　破却长安千万家。天纵华刳鄙吝，春教妖艳毒豪奢。
<br>
<br>　　不随寒令同时放，倍种双松与辟邪。
<br>
<br>　　万万花中第一流，浅霞轻染嫩银瓯。能狂绮陌千金子，
<br>
<br>　　也惑朱门万户侯。朝日照开携酒看，暮风吹落绕栏收。
<br>
<br>　　诗书满架尘埃扑，尽日无人略举头。
<br>
<br>　　卷708_57  「尚书座上赋牡丹花得轻字韵其花自越中移植」徐夤
<br>
<br>　　流苏凝作瑞华精，仙阁开时丽日晴。霜月冷销银烛焰，
<br>
<br>　　宝瓯圆印彩云英。娇含嫩脸春妆薄，红蘸香绡艳色轻。
<br>
<br>　　早晚有人天上去，寄他将赠董双成。
<br>
<br>　　卷708_58  「依韵和尚书再赠牡丹花」徐夤
<br>
<br>　　烂银基地薄红妆，羞杀千花百卉芳。紫陌昔曾游寺看，
<br>
<br>　　朱门今在绕栏望。龙分夜雨资娇态，天与春风发好香。
<br>
<br>　　多著黄金何处买，轻桡挑过镜湖光。
<br>
<br>　　卷708_59  「郡庭惜牡丹」徐夤
<br>
<br>　　肠断东风落牡丹，为祥为瑞久留难。青春不驻堪垂泪，
<br>
<br>　　红艳已空犹倚栏。积藓下销香蕊尽，晴阳高照露华干。
<br>
<br>　　明年万叶千枝长，倍发芳菲借客看。
<br>
<br>　　卷708_60  「追和白舍人咏白牡丹」徐夤
<br>
<br>　　蓓蕾抽开素练囊，琼葩薰出白龙香。裁分楚女朝云片，
<br>
<br>　　剪破娥夜月光。雪句岂须征柳絮，粉腮应恨帖梅妆。
<br>
<br>　　槛边几笑东篱菊，冷折金风待降霜。
<br>
<br>　　卷708_61  「忆牡丹」徐夤
<br>
<br>　　绿树多和雪霰栽，长安一别十年来。王侯买得价偏重，
<br>
<br>　　桃李落残花始开。宋玉邻边腮正嫩，文君机上锦初裁。
<br>
<br>　　沧洲春暮空肠断，画看犹将劝酒杯。
<br>
<br>　　卷708_62  「惜牡丹」徐夤
<br>
<br>　　今日狂风揭锦筵，预愁吹落夕阳天。闲看红艳只须醉，
<br>
<br>　　谩惜黄金岂是贤。南国好偷夸粉黛，汉宫宜摘赠神仙。
<br>
<br>　　良时虽作莺花主，白马王孙恰少年。
<br>
<br>　　卷708_63  「览柳浑汀洲采白O之什，因成一章」徐夤
<br>
<br>　　采尽汀O恨别离，鸳鸯总双飞。月明南浦梦初断，
<br>
<br>　　花落洞庭人未归。天远有书随驿使，夜长无烛照寒机。
<br>
<br>　　年来泣泪知多少，重叠成痕在绣衣。
<br>
<br>　　卷708_64  「司直巡官无诸移到玫瑰花」徐夤
<br>
<br>　　芳菲移自越王台，最似蔷薇好并栽。艳尽怜胜彩绘，
<br>
<br>　　嘉名谁赠作玫瑰。春藏锦绣风吹拆，天染琼瑶日照开。
<br>
<br>　　为报朱衣早邀客，莫教零落委苍苔。
<br>
<br>　　卷708_65  「梅花」徐夤
<br>
<br>　　琼瑶初绽岭头葩，蕊粉新妆姹女家。举世更谁怜洁白，
<br>
<br>　　痴心皆尽爱繁华。玄冥借与三冬景，谢氏输他六出花。
<br>
<br>　　结实和羹知有日，肯随羌笛落天涯。
<br>
<br>　　卷708_66  「荔枝二首」徐夤
<br>
<br>　　朱弹星丸粲日光，绿琼枝散小香囊。龙绡壳绽红纹粟，
<br>
<br>　　鱼目珠涵白膜浆。梅熟已过南岭雨，橘酸空待洞庭霜。
<br>
<br>　　蛮山蹋晓和烟摘，拜捧金盘奉越王。
<br>
<br>　　日日熏风卷瘴烟，南园珍果荔枝先。灵鸦啄破琼津滴，
<br>
<br>　　宝器盛来蚌腹圆。锦里只闻销醉客，蕊宫惟合赠神仙。
<br>
<br>　　何人刺出猩猩血，深染罗纹遍壳鲜。
<br>
<br>　　卷708_67  「菊花」徐夤
<br>
<br>　　桓景登高事可寻，黄花开处绿畦深。消灾辟恶君须采，
<br>
<br>　　冷露寒霜我自禁。篱物早荣还早谢，涧松同德复同心。
<br>
<br>　　陶公岂是居贫者，剩有东篱万朵金。
<br>
<br>　　卷708_68  「画松」徐夤
<br>
<br>　　涧底阴森验笔精，笔闲开展觉神清。曾当月照还无影，
<br>
<br>　　若许风吹合有声。枝偃只应玄鹤识，根深且与茯苓生。
<br>
<br>　　天台道士频来见，说似株株倚赤城。
<br>
<br>　　卷708_69  「草木」徐夤
<br>
<br>　　草木无情亦可嗟，重开明镜照无涯。菊英空折罗含宅，
<br>
<br>　　榆荚不生原宪家。天命岂凭医药石，世途还要辟虫沙。
<br>
<br>　　仙翁乞取金盘露，洗却苍苍两鬓华。
<br>
<br>　　卷708_70  「松」徐夤
<br>
<br>　　涧底青松不染尘，未逢良匠竞谁分。龙盘劲节岩前见，
<br>
<br>　　鹤唳翠梢天上闻。大厦可营谁择木，女萝相附欲凌云。
<br>
<br>　　皇王自有增封日，修竹徒劳号此君。
<br>
<br>　　卷708_71  「竹」徐夤
<br>
<br>　　翠染琅\粉渐开，东南移得会稽栽。游丝挂处渔竿去，
<br>
<br>　　绿水夹时龙影来。风触有声含六律，露沾如洗绝浮埃。
<br>
<br>　　王猷旧宅无人到，抱却清阴盖绿苔。
<br>
<br>　　卷708_72  「尚书打球，小骢步骤最奇，因有所赠」徐夤
<br>
<br>　　善价千金未可论，燕王新寄小龙孙。逐将白日驰青汉，
<br>
<br>　　衔得流星入画门。步骤最能随手转，性灵多恐会人言。
<br>
<br>　　桃花雪点多虽贵，全假当场一顾恩。
<br>
<br>　　卷708_73  「尚书惠蜡面茶」徐夤
<br>
<br>　　武夷春暖月初圆，采摘新芽献地仙。飞鹊印成香蜡片，
<br>
<br>　　啼猿溪走木兰船。金槽和碾沈香末，冰碗轻涵翠缕烟。
<br>
<br>　　分赠恩深知最异，晚铛宜煮北山泉。
<br>
<br>　　卷708_74  「劝酒」徐夤
<br>
<br>　　休向尊前诉羽觥，百壶清酌与君倾。身同绿树年年老，
<br>
<br>　　事比红尘日日生。六国英雄徒反覆，九原松柏甚分明。
<br>
<br>　　醉乡路与乾坤隔，岂信人间有利名。
<br>
<br>　　卷708_75  「断酒」徐夤
<br>
<br>　　因论沈湎觉前非，便碎金与羽卮。采茗早驰三蜀使，
<br>
<br>　　看花甘负五侯期。窗间近火刘伶传，坐右新铭管仲辞。
<br>
<br>　　此事十年前已说，匡庐山下老僧知。
<br>
<br>　　卷708_76  「忆旧山」徐夤
<br>
<br>　　涧竹岩云有旧期，二年频长鬓边丝。游鱼不爱金杯水，
<br>
<br>　　栖鸟敢求琼树枝。陶景恋深松桧影，留侯抛却帝王师。
<br>
<br>　　龙争虎攫皆闲事，数叠山光在梦思。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
