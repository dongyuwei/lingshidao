<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百三十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百三十一
<br>
<br>　　卷531_1  「太和初靖恭里感事」许浑
<br>
<br>　　清湘吊屈原，垂泪撷O蘩。谤起乘轩鹤，机沉在槛猿。
<br>
<br>　　乾坤三事贵，华夏一夫冤。宁有唐虞世，心知不为言。
<br>
<br>　　卷531_2  「与侯春时同年南池夜话」许浑
<br>
<br>　　芦苇暮修修，溪禽上钓舟。露凉花敛夕，风静竹含秋。
<br>
<br>　　素志应难契，清言岂易求。相欢一瓢酒，明日醉西楼。
<br>
<br>　　卷531_3  「广陵送剡县薛明府赴任」许浑
<br>
<br>　　车马楚城壕，清歌送浊醪。露花羞别泪，烟草让归袍。
<br>
<br>　　鸟浴春塘暖，猿吟暮岭高。寻仙在仙骨，不用废牛刀。
<br>
<br>　　卷531_4  「游果昼二僧院」许浑
<br>
<br>　　何必老林泉，冥心便是禅。讲时开院去，斋后下帘眠。
<br>
<br>　　镜朗灯分焰，香销印绝烟。真乘不可到，云尽月明天。
<br>
<br>　　卷531_5  「题官舍」许浑
<br>
<br>　　燕雁水乡飞，京华信自稀。簟瓢贫守道，书剑病忘机。
<br>
<br>　　叠鼓吏初散，繁钟鸟独归。高梧与疏柳，风雨似郊扉。
<br>
<br>　　卷531_6  「酬报先上人登楼见寄（上人自峡下来）」许浑
<br>
<br>　　丹叶下西楼，知君万里愁。钟非黔峡寺，帆是敬亭舟。
<br>
<br>　　山色和云暮，湖光共月秋。天台多道侣，何惜更南游。
<br>
<br>　　卷531_7  「晓过郁林寺戏呈李明府」许浑
<br>
<br>　　身闲白日长，何处不寻芳。山崦登楼寺，G湾泊晚樯。
<br>
<br>　　洞花蜂聚蜜，岩柏麝留香。若指求仙路，刘郎学阮郎。
<br>
<br>　　卷531_8  「泛舟寻郁林寺道玄上人遇雨而返因寄」许浑
<br>
<br>　　禅扉倚石梯，云湿雨凄凄。草色分松径，泉声咽稻畦。
<br>
<br>　　棹移滩鸟没，钟断岭猿啼。入夜花如雪，回舟忆剡溪。
<br>
<br>　　卷531_9  「郁林寺」许浑
<br>
<br>　　台殿冠嵯峨，春来日日过。水分诸院少，云近上方多。
<br>
<br>　　众籁凝丝竹，繁英耀绮罗。酒酣诗自逸，乘月棹寒波。
<br>
<br>　　卷531_10  「题崇圣寺（寺，故行宫也）」许浑
<br>
<br>　　西林本行殿，池榭日坡e.雨过水初涨，云开山渐多。
<br>
<br>　　晓街垂御柳，秋院闭宫莎。借问龙归处，鼎湖空碧波。
<br>
<br>　　卷531_11  「赠高处士」许浑
<br>
<br>　　宅前云水满，高兴一书生。垂钓有深意，望山多远情。
<br>
<br>　　夜棋留客宿，春酒劝僧倾。未作干时计，何人问姓名。
<br>
<br>　　卷531_12  「送僧归金山寺」许浑
<br>
<br>　　老归江上寺，不忘旧师恩。驻锡逢山色，停杯见浪痕。
<br>
<br>　　秋涛吞楚驿，晓月上荆门。为访题诗处，莓苔几字存。
<br>
<br>　　卷531_13  「金谷桃花」许浑
<br>
<br>　　花在舞楼空，年年依旧红。泪光停晓露，愁态倚春风。
<br>
<br>　　开处妾先死，落时君亦终。东流两三片，应在夜泉中。
<br>
<br>　　卷531_14  「忆长洲」许浑
<br>
<br>　　香径小船通，菱歌绕故宫。鱼沉秋水静，鸟宿暮山空。
<br>
<br>　　荷叶桥边雨，芦花海上风。归心无处托，高枕画屏中。
<br>
<br>　　卷531_15  「寄殷尧藩（一作再寄殷尧藩秀才）」许浑
<br>
<br>　　直道知难用，经年向水滨。宅从栽竹贵，家为买书贫。
<br>
<br>　　就学多新客，登朝尽故人。蓬莱自有路，莫羡武陵春。
<br>
<br>　　卷531_16  「题邹处士隐居（一作题裴处士园林）」许浑
<br>
<br>　　桑柘满江村，西斋接海门。浪冲高岸响，潮入小池浑。
<br>
<br>　　岩树阴棋局，山花落酒樽。相逢亦留宿，还似识王孙。
<br>
<br>　　卷531_17  「送僧归敬亭山寺」许浑
<br>
<br>　　十年剑中路，传尽本师经。晓月下黔峡，秋风归敬亭。
<br>
<br>　　开门新树绿，登阁旧山青。遥想论禅处，松阴水一瓶。
<br>
<br>　　卷531_18  「新卜原上居寄袁校书」许浑
<br>
<br>　　贫居乐游此，江海思迢迢。雪夜书千卷，花时酒一瓢。
<br>
<br>　　独愁秦树老，孤梦楚山遥。有路应相念，风尘满黑貂。
<br>
<br>　　卷531_19  「天街晓望」许浑
<br>
<br>　　明星低未央，莲阙迥苍苍。叠鼓催残月，疏钟迎早霜。
<br>
<br>　　关防浮瑞气，宫馆耀神光。再拜为君寿，南山高且长。
<br>
<br>　　卷531_20  「江上喜洛中亲友继至」许浑
<br>
<br>　　战马昔纷纷，风惊嵩少尘。全家南渡远，旧友北来频。
<br>
<br>　　罢酒松筠晚，赋诗杨柳春。谁言今夜月，同是洛阳人。
<br>
<br>　　卷531_21  「下第归朱方寄刘三复」许浑
<br>
<br>　　素衣京洛尘，归棹过南津。故里迹犹在，旧交心更新。
<br>
<br>　　月高萧寺夜，风暖庾楼春。诗酒应无暇，朝朝问旅人。
<br>
<br>　　卷531_22  「送人归吴兴」许浑
<br>
<br>　　绿水棹云月，洞庭归路长。春桥悬酒幔，夜栅集茶樯。
<br>
<br>　　箬叶沉溪暖，O花绕郭香。应逢柳太守，为说过潇湘。
<br>
<br>　　卷531_23  「月夜期友人不至」许浑
<br>
<br>　　坐待故人宿，月华清兴秋。管弦谁处醉，池馆此时愁。
<br>
<br>　　风过渚荷动，露含山桂幽。孤吟不可曙，昨夜共登楼。
<br>
<br>　　卷531_24  「白马寺不出院僧」许浑
<br>
<br>　　禅空心已寂，世路任多岐。到院客长见，闭关人不知。
<br>
<br>　　寺喧听讲绝，厨远送斋迟。墙外洛阳道，东西无尽时。
<br>
<br>　　卷531_25  「寄袁校书（一作袁都校书）」许浑
<br>
<br>　　扰扰换时节，旧山琪树阴。犹乖清汉志，空负白云心。
<br>
<br>　　广陌埃尘远，重门管吹深。劳歌极西望，芸省有知音。
<br>
<br>　　卷531_26  「赠柳Z、冯陶二校书」许浑
<br>
<br>　　霄汉两飞鸣，喧喧动禁城。桂堂同日盛，芸阁间年荣。
<br>
<br>　　香掩蕙兰气，韵高鸾鹤声。应怜茂陵客，未有子虚名。
<br>
<br>　　卷531_27  「王秀才自越见寻不遇，题诗而回，因以酬寄」许浑
<br>
<br>　　南斋知数宿，半为木兰开。晴阁留诗遍，春帆载酒回。
<br>
<br>　　烟深扬子宅，云断越王台。自有孤舟兴，何妨更一来。
<br>
<br>　　卷531_28  「秋霁潼关驿亭」许浑
<br>
<br>　　霁色明高t，关河独望遥。残云归太华，疏雨过中条。
<br>
<br>　　鸟散绿萝静，蝉鸣红树凋。何言此时节，去去任蓬飘。
<br>
<br>　　卷531_29  「送客归兰溪」许浑
<br>
<br>　　花下送归客，路长应过秋。暮随江鸟宿，寒共岭猿愁。
<br>
<br>　　众水喧严濑，群峰抱沉楼。因君几南望，曾向此中游。
<br>
<br>　　卷531_30  「贻终南山隐者」许浑
<br>
<br>　　中岩多少隐，提}抱琴游。潭冷薜萝晚，山香松桂秋。
<br>
<br>　　瓢闲高树挂，杯急曲池流。独有迷津客，东西南北愁。
<br>
<br>　　卷531_31  「送李文明下第~州觐兄」许浑
<br>
<br>　　征夫天一涯，醉赠别吾诗。雁迥参差远，龙多次第迟。
<br>
<br>　　宁歌还夜苦，宋赋更秋悲。的的遥相待，清风白露时。
<br>
<br>　　卷531_32  「送段觉归东阳兼寄窦使君」许浑
<br>
<br>　　山水引归路，陆郎从此谙。秋茶垂露细，寒菊带霜甘。
<br>
<br>　　台倚乌龙岭，楼侵白雁潭。沈公如借问，心在浙河南。
<br>
<br>　　卷531_33  「韶州送窦司直北归」许浑
<br>
<br>　　江曲山如画，贪程亦驻舟。果随岩落，槎带水禽流。
<br>
<br>　　客散他乡夜，人归故国秋。樽前挂帆去，风雨下西楼。
<br>
<br>　　卷531_34  「伤冯秀才」许浑
<br>
<br>　　旅葬不可问，茫茫西陇头。水云青草湿，山月白杨愁。
<br>
<br>　　琴信有时罢，剑伤无处留。淮南旧烟月，孤棹更逢秋。
<br>
<br>　　卷531_35  「送郑寂上人南行」许浑
<br>
<br>　　儒家有释子，年少学支公。心出是非外，迹辞荣辱中。
<br>
<br>　　锡寒秦岭月，杯急楚江风。离怨故园里，小秋梨叶红。
<br>
<br>　　卷531_36  「赠王处士」许浑
<br>
<br>　　归卧养天真，鹿裘乌角巾。茂陵闲久病，彭泽醉长贫。
<br>
<br>　　冠盖西园夜，笙歌北里春。谁怜清渭曲，又老钓鱼人。
<br>
<br>　　卷531_37  「送友人归荆楚」许浑
<br>
<br>　　调瑟劝离酒，苦谙荆楚门。竹斑悲帝女，草绿怨王孙。
<br>
<br>　　潮落九疑迥，雨连三峡昏。同来不同去，迢递更伤魂。
<br>
<br>　　卷531_38  「重伤杨攀处士二首（攀自号绿云翁）」许浑
<br>
<br>　　绿云多学术，黄发竟无成。酒纵山中性，诗留海上名。
<br>
<br>　　读书新树老，垂钓旧矶平。今日悲前事，西风闻哭声。
<br>
<br>　　从官任直道，几处脱长裾。殁后儿犹小，葬来人渐疏。
<br>
<br>　　新邻占池馆，长史觅图书。身贱难相报，平生恨有馀。
<br>
<br>　　卷531_39  「送友人罢举归东海」许浑
<br>
<br>　　沧波天堑外，何岛是新罗。舶主辞番远，棋僧入汉多。
<br>
<br>　　海风吹白鹤，沙日晒红螺。此去知投笔，须求利剑磨。
<br>
<br>　　卷531_40  「西园（一作姚合诗）」许浑
<br>
<br>　　西园春欲尽，芳草径难分。静语唯幽鸟，闲眠独使君。
<br>
<br>　　密林生雨气，古石带苔文。虽去清朝远，朝朝见白云。
<br>
<br>　　卷531_41  「苦雨」许浑
<br>
<br>　　江昏山半晴，南阻绝人行。葭I连云色，杉松共雨声。
<br>
<br>　　早秋仍燕舞，深夜更鼍鸣。为报迷津客，讹言未可轻。
<br>
<br>　　卷531_42  「游茅山」许浑
<br>
<br>　　步步入山门，仙家鸟径分。渔樵不到处，麋鹿自成群。
<br>
<br>　　石面迸出水，松头穿破云。道人星月下，相次礼茅君。
<br>
<br>　　卷531_43  「洛阳道中」许浑
<br>
<br>　　洛阳多旧迹，一日几堪愁。风起林花晚，月明陵树秋。
<br>
<br>　　兴亡不可问，自古水东流。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
