<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百零一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷八百零一
<br>
<br>　　卷801_1  「采桑」郎大家宋氏
<br>
<br>　　春来南雁归，日去西蚕远。妾思纷何极，客游殊未返。
<br>
<br>　　卷801_2  「宛转歌二首（一作崔液诗）」郎大家宋氏
<br>
<br>　　风已清，月朗琴复鸣。掩抑非千态，殷勤是一声。
<br>
<br>　　歌宛转，宛转和且长。愿为双鸿鹄，比翼共翱翔。
<br>
<br>　　日已暮，长檐鸟声度。此时望君君不来，此时思君君不顾。
<br>
<br>　　歌宛转，宛转那能异栖宿。愿为形与影，出入恒相逐。
<br>
<br>　　卷801_3  「长相思」郎大家宋氏
<br>
<br>　　长相思，久离别。关山阻，风烟绝。台上镜文销，
<br>
<br>　　袖中书字灭。不见君形影，何曾有欢悦。
<br>
<br>　　卷801_4  「朝云引」郎大家宋氏
<br>
<br>　　巴西巫峡指巴东，朝云触石上朝空。巫山巫峡高何已，
<br>
<br>　　行雨行云一时起。一时起，三春暮。若言来，且就阳台路。
<br>
<br>　　卷801_5  「宿巫山寄远人」梁琼
<br>
<br>　　巫山云，巫山雨，朝云暮雨无定所。南峰忽暗北峰晴，
<br>
<br>　　空里仙人语笑声。曾侍荆王枕席处，直至如今如有灵。
<br>
<br>　　春风澹澹白云闲，惊湍流水响千山。一夜此中对明月，
<br>
<br>　　忆得此中与君别。感物情怀如旧时，君今渺渺在天涯。
<br>
<br>　　晓看襟上泪流处，点点血痕犹在衣。
<br>
<br>　　卷801_6  「昭君怨」梁琼
<br>
<br>　　自古无和亲，贻灾到妾身。朔风嘶去马，汉月出行轮。
<br>
<br>　　衣薄狼山雪，妆成虏塞春。回看父母国，生死毕胡尘。
<br>
<br>　　卷801_7  「铜雀台」梁琼
<br>
<br>　　歌扇向陵开，齐行奠玉杯。舞时飞燕列，梦里片云来。
<br>
<br>　　月色空馀恨，松声莫更哀。谁怜未死妾，掩袂下铜台。
<br>
<br>　　卷801_8  「远意」梁琼
<br>
<br>　　脉脉长摅气，微微不离心。叩头从此去，烦恼阿谁禁。
<br>
<br>　　卷801_9  「句」梁琼
<br>
<br>　　玉枕空流别后泪，罗衣已尽去时香。（《古意》）
<br>
<br>　　卷801_10  「有所思」刘云
<br>
<br>　　朝亦有所思，暮亦有所思。登楼望君处，蔼蔼萧关道。
<br>
<br>　　掩泪向浮云，谁知妾怀抱。玉井苍苔春院深，
<br>
<br>　　桐花落尽无人扫。
<br>
<br>　　卷801_11  「婕妤怨」刘云
<br>
<br>　　君恩不可见，妾岂如秋扇。秋扇尚有时，妾身永微贱。
<br>
<br>　　莫言朝花不复落，娇容几夺昭阳殿。
<br>
<br>　　卷801_12  「望月（一作张瑛诗）」刘云
<br>
<br>　　天汉凉秋夜，澄澄一镜明。山空猿屡啸，林静鹊频惊。
<br>
<br>　　卷801_13  「古意」崔萱
<br>
<br>　　灼灼叶中花，夏萎春又芳。明明天上月，蟾缺圆复光。
<br>
<br>　　未如君子情，朝违夕已忘。玉帐枕犹暖，纨扇思何长。
<br>
<br>　　愿因西南风，吹上玳瑁床。娇眠锦衾里，展转双鸳鸯。
<br>
<br>　　卷801_14  「叙别」崔萱
<br>
<br>　　碧池漾漾春水绿，中有佳禽暮栖宿。
<br>
<br>　　愿持此意永相贻，只虑君情中反覆。
<br>
<br>　　卷801_15  「豪家子」崔萱
<br>
<br>　　年少家藏累代金，红楼尽日醉沈沈。
<br>
<br>　　马非躞蹀宁酬价，人不婵娟肯动心。
<br>
<br>　　卷801_16  「句」崔萱
<br>
<br>　　岂知一只凤钗价，沽得数村蜗舍人。（《豪家妓》）
<br>
<br>　　卷801_17  「赠所思」崔仲容
<br>
<br>　　所居幸接邻，相见不相亲。一似云间月，何殊镜里人。
<br>
<br>　　丹诚空有梦，肠断不禁春。愿作梁间燕，无由变此身。
<br>
<br>　　卷801_18  「戏赠」崔仲容
<br>
<br>　　暂到昆仑未得归，阮郎何事教人非。
<br>
<br>　　如今身佩上清，莫遣落花沾羽衣。
<br>
<br>　　卷801_19  「赠歌姬」崔仲容
<br>
<br>　　水剪双眸雾剪衣，当筵一曲媚春辉。潇湘夜瑟怨犹在，
<br>
<br>　　巫峡晓云愁不稀。皓齿乍分寒玉细，黛眉轻蹙远山微。
<br>
<br>　　渭城朝雨休重唱，满眼阳关客未归。
<br>
<br>　　卷801_20  「句」崔仲容
<br>
<br>　　妾心合君心，一似影随形。（《寄赠》）
<br>
<br>　　梁燕无情困，双栖语此时。（《春怨》）
<br>
<br>　　不觉红颜去，空嗟白发生。（《感怀》）
<br>
<br>　　桐花落尽春又尽，紫塞征人犹未归。（《古意》）
<br>
<br>　　卷801_21  「独夜词」崔公远
<br>
<br>　　晴天霜落寒风急，锦帐罗帏羞更入。
<br>
<br>　　秦筝不复续断弦，回身掩泪挑灯立。
<br>
<br>　　卷801_22  「句」崔公远
<br>
<br>　　看花独不语，裴回双泪潸。
<br>
<br>　　君今远戍在何处，遣妾秋来长望天。
<br>
<br>　　卷801_23  「春词二首」张琰
<br>
<br>　　垂柳鸣黄鹂，关关若求友。春情不可耐，愁杀闺中妇。
<br>
<br>　　日暮登高楼，谁怜小垂手。
<br>
<br>　　昨日桃花飞，今朝梨花吐。春色能几时，那堪此愁绪。
<br>
<br>　　荡子游不归，春来泪如雨。
<br>
<br>　　卷801_24  「铜雀台（一作张瑛诗）」张琰
<br>
<br>　　君王冥漠不可见，铜雀歌舞空裴回。西陵啧啧悲宿鸟，
<br>
<br>　　高殿沈沈闭青苔。青苔无人迹，红粉空自哀。
<br>
<br>　　卷801_25  「句」张琰
<br>
<br>　　年年人自老，日日水东流。
<br>
<br>　　庭芳自摇落，永念结中肠。
<br>
<br>　　卷801_26  「哭夫二首（时以夫征戎轻入被擒音信断绝作诗哭之）」裴羽仙
<br>
<br>　　风卷平沙日欲曛，狼烟遥认犬羊群。
<br>
<br>　　李陵一战无归日，望断胡天哭塞云。
<br>
<br>　　良人平昔逐蕃浑，力战轻行出塞门。
<br>
<br>　　从此不归成万古，空留贱妾怨黄昏。
<br>
<br>　　卷801_27  「长门怨」刘媛
<br>
<br>　　雨滴梧桐秋夜长，愁心和雨到昭阳。
<br>
<br>　　泪痕不学君恩断，拭却千行更万行。
<br>
<br>　　学画蛾眉独出群，当时人道便承恩。
<br>
<br>　　经年不见君王面，花落黄昏空掩门。
<br>
<br>　　卷801_28  「送远」刘媛
<br>
<br>　　闻道瞿塘滟堆，青山流水近阳台。
<br>
<br>　　知君此去无还日，妾亦随波不复回。
<br>
<br>　　卷801_29  「句」刘媛
<br>
<br>　　春风报梅柳，一夜发南枝。
<br>
<br>　　傍人那得知心事，一面残妆空泪痕。
<br>
<br>　　卷801_30  「怀良人（一云朱滔时河北士人作）」葛鸦儿
<br>
<br>　　蓬鬓荆钗世所稀，布裙犹是嫁时衣。
<br>
<br>　　胡麻好种无人种，正是归时不见归。
<br>
<br>　　卷801_31  「会仙诗」葛鸦儿
<br>
<br>　　彩凤摇摇下翠微，烟光漠漠遍芳枝。
<br>
<br>　　玉窗仙会何人见，唯有春风仔细知。
<br>
<br>　　烟霞迤逦接蓬莱，宫殿参差晓日开。
<br>
<br>　　群玉山前人别处，紫鸾飞起望仙台。
<br>
<br>　　卷801_32  「暗别离」刘瑶
<br>
<br>　　槐花结子桐叶焦，单飞越鸟啼青霄。翠轩辗云轻遥遥，
<br>
<br>　　燕脂泪迸红线条。瑶草歇芳心耿耿，玉佩无声画屏冷。
<br>
<br>　　朱弦暗断不见人，风动花枝月中影。青鸾脉脉西飞去，
<br>
<br>　　海阔天高不知处。
<br>
<br>　　卷801_33  「古意曲」刘瑶
<br>
<br>　　梧桐阶下月团团，洞房如水秋夜阑。吴刀剪破机头锦，
<br>
<br>　　茱萸花坠相思枕。绿窗寂寞背灯时，暗数寒更不成寝。
<br>
<br>　　卷801_34  「阖闾城怀古」刘瑶
<br>
<br>　　五湖春水接遥天，国破君亡不记年。
<br>
<br>　　唯有妖娥曾舞处，古台寂寞起愁烟。
<br>
<br>　　卷801_35  「峡中即事」廉氏
<br>
<br>　　清秋三峡此中去，鸣鸟孤猿不可闻。一道水声多乱石，
<br>
<br>　　四时天色少晴云。日暮泛舟溪溆口，那堪夜永思氛氲。
<br>
<br>　　卷801_36  「怀远」廉氏
<br>
<br>　　隙尘何微微，朝夕通其辉。人生各有托，君去独不归。
<br>
<br>　　青林有蝉响，赤日无鸟飞。裴回东南望，双泪空沾衣。
<br>
<br>　　卷801_37  「寄征人」廉氏
<br>
<br>　　凄凄北风吹鸳被，娟娟西月生蛾眉。
<br>
<br>　　谁知独夜相思处，泪滴寒塘蕙草时。
<br>
<br>　　卷801_38  「寄远」田娥
<br>
<br>　　忆昨会诗酒，终日相逢迎。今来成故事，岁月令人惊。
<br>
<br>　　泪流红粉薄，风度罗衣轻。难为子猷志，虚负文君名。
<br>
<br>　　卷801_39  「携手曲」田娥
<br>
<br>　　携手共惜芳菲节，莺啼锦花满城阙。行乐逶迤念容色，
<br>
<br>　　色衰只恐君恩歇。凤笙龙管白日阴，盈亏自感青天月。
<br>
<br>　　卷801_40  「长信宫」田娥
<br>
<br>　　团圆手中扇，昔为君所持。今日君弃捐，复值秋风时。
<br>
<br>　　悲将入箧笥，自叹知何为。
<br>
<br>　　卷801_41  「句」田娥
<br>
<br>　　春至偏无兴，秋来只是眠。（《闲居》）
<br>
<br>　　卷801_42  「中秋夜泊武昌」刘淑柔
<br>
<br>　　两城相对峙，一水向东流。今夜素娥月，何年黄鹤楼。
<br>
<br>　　悠悠兰棹晚，渺渺荻花秋。无奈柔肠断，关山总是愁。
<br>
<br>　　卷801_43  「赋荆门」薛琼
<br>
<br>　　黄鸟翻红树，青牛卧绿苔。渚宫歌舞地，轻雾锁楼台。
<br>
<br>　　卷801_44  「戏赠」赵虚舟
<br>
<br>　　砌下梧桐叶正齐，花繁雨后压枝低。
<br>
<br>　　报道不须鸦鸟乱，他家自有凤凰栖。
<br>
<br>　　卷801_45  「铜雀台（一作张琰诗）」张瑛
<br>
<br>　　君王冥漠不可见，铜雀歌舞空裴回。西陵啧啧悲宿鸟，
<br>
<br>　　高殿沈沈闭青苔。青苔无人迹，红粉空相哀。
<br>
<br>　　卷801_46  「望月（一作刘云诗）」张瑛
<br>
<br>　　天汉凉秋夜，澄澄一镜明。山空猿屡啸，林静鹤频惊。
<br>
<br>　　卷801_47  「答外（佐转戍边不归寄书与妻作诗答之）」长孙佐转妻
<br>
<br>　　征人去年戍边水，夜得边书字盈纸。挥刀就烛裁红绮，
<br>
<br>　　结作同心答千里。君寄边书书莫绝，妾答同心心自结。
<br>
<br>　　同心再解不心离，离字频看字愁灭。结成一衣和泪封，
<br>
<br>　　封书只在怀袖中。莫如书故字难久，愿学同心长可同。
<br>
<br>　　卷801_48  「早梅（一作观梅女仙诗）」刘元载妻
<br>
<br>　　南枝向暖北枝寒，一种春风有两般。
<br>
<br>　　凭仗高楼莫吹笛，大家留取倚阑干。
<br>
<br>　　卷801_49  「明月堂」刘氏妇
<br>
<br>　　蝉鬓惊秋华发新，可怜红隙尽埃尘。
<br>
<br>　　西山一梦何年觉，明月堂前不见人。
<br>
<br>　　玉钩风急响丁东，回首西山似梦中。
<br>
<br>　　明月堂前人不到，庭梧一夜老秋风。
<br>
<br>　　卷801_50  「和潘雍」葛氏女
<br>
<br>　　九天天远瑞烟浓，驾鹤骖鸾意已同。
<br>
<br>　　从此三山山上月，琼花开处照春风。
<br>
<br>　　卷801_51  「寄诗」李主簿姬
<br>
<br>　　去时盟约与心违，秋日离家春不归。
<br>
<br>　　应是维扬风景好，恣情欢笑到芳菲。
<br>
<br>　　卷801_52  「题兴元明珠亭」京兆女子
<br>
<br>　　寂寥满地落花红，独有离人万恨中。
<br>
<br>　　回首池塘更无语，手弹珠泪与春风。
<br>
<br>　　卷801_53  「题玉泉溪」湘驿女子
<br>
<br>　　红叶醉秋色，碧溪弹夜弦。佳期不可再，风雨杳如年。
<br>
<br>　　卷801_54  「题三乡诗」若耶溪女子
<br>
<br>　　昔逐良人西入关，良人身殁妾空还。
<br>
<br>　　谢娘卫女不相待，为雨为云归此山。
<br>
<br>　　卷801_55  「题沙鹿门」谁氏女
<br>
<br>　　昔逐良人去上京，良人身殁妾东征。
<br>
<br>　　同来不得同归去，永负朝云暮雨情。
<br>
<br>　　卷801_56  「联句（光、威、裒，姊妹三人，失其姓）」
<br>
<br>　　朱楼影直日当午，玉树阴低月已三。                        ――光
<br>
<br>　　腻粉暗销银镂合，错刀闲剪泥金衫。                        ――威
<br>
<br>　　绣床怕引乌龙吠，锦字愁教青鸟衔。                        ――裒
<br>
<br>　　百味炼来怜益母，千花开处斗宜男。                        ――光
<br>
<br>　　鸳鸯有伴谁能羡，鹦鹉无言我自惭。                        ――威
<br>
<br>　　浪喜游蜂飞扑扑，佯惊孤燕语喃喃。                        ――裒
<br>
<br>　　偏怜爱数掌，每忆光抽玳瑁簪。                        ――光
<br>
<br>　　烟洞几年悲尚在，星桥一夕帐空含。                        ――威
<br>
<br>　　窗前时节羞虚掷，世上风流笑苦谙。                        ――裒
<br>
<br>　　独结香绡偷饷送，暗垂檀袖学通参。                        ――光
<br>
<br>　　须知化石心难定，却是为云分易甘。                        ――威
<br>
<br>　　看见风光零落尽，弦声犹逐望江南。                      ――裒
<br>
<br>　　卷801_57  「联句」越溪杨女
<br>
<br>　　珠帘半床月，青竹满林风。                                ――杨女
<br>
<br>　　何事今宵景，无人解语同。                              ――谢生
<br>
<br>　　卷801_58  「春日」越溪杨女
<br>
<br>　　春尽花随尽，其如自是花。                                ――杨女
<br>
<br>　　从来说花意，不过此容华。                                ――谢生
<br>
<br>　　明月易亏轮，好花难恋春。                                ――杨女
<br>
<br>　　常将花月恨，并作可怜人。                              ――谢生
<br>
<br>　　卷801_59  「句」曹文姬
<br>
<br>　　凿开天外长生地，炼出人间不死丹。（《题梅仙山丹井》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
