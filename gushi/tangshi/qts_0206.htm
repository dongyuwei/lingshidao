<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百零六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百零六
<br>
<br>　　卷206_1  「江上曲」李嘉v
<br>
<br>　　江心澹澹芙蓉花，江口蛾眉独浣纱。可怜应是阳台女，
<br>
<br>　　对坐鹭鸶娇不语。掩面羞看北地人，回身忽作空山语。
<br>
<br>　　苍梧秋色不堪论，千载依依帝子魂。君看峰上斑斑竹，
<br>
<br>　　尽是湘妃泣泪痕。
<br>
<br>　　卷206_2  「伤吴中」李嘉v
<br>
<br>　　馆娃宫中春已归，阖闾城头莺已飞。复见花开人又老，
<br>
<br>　　横塘寂寂柳依依。忆昔吴王在宫阙，馆娃满眼看花发。
<br>
<br>　　舞袖朝欺陌上春，歌声夜怨江边月。古来人事亦犹今，
<br>
<br>　　莫厌清觞与绿琴。独向西山聊一笑，白云芳草自知心。
<br>
<br>　　卷206_3  「夜闻江南人家赛神，因题即事」李嘉v
<br>
<br>　　南方淫祀古风俗，楚妪解唱迎神曲。锵锵铜鼓芦叶深，
<br>
<br>　　寂寂琼筵江水绿。雨过风清洲渚闲，椒浆醉尽迎神还。
<br>
<br>　　帝女凌空下湘岸，番君隔浦向尧山。月隐回塘犹自舞，
<br>
<br>　　一门依倚神之祜。韩康灵药不复求，扁鹊医方曾莫睹。
<br>
<br>　　逐客临江空自悲，月明流水无已时。听此迎神送神曲，
<br>
<br>　　携觞欲吊屈原祠。
<br>
<br>　　卷206_4  「古兴」李嘉v
<br>
<br>　　十五小家女，双鬟人不如。蛾眉暂一见，可直千金馀。
<br>
<br>　　自从得向蓬莱里，出入金舆乘玉趾。梧桐树上春鸦鸣，
<br>
<br>　　晓伴君王犹未起。莫道君恩长不休，婕妤团扇苦悲秋。
<br>
<br>　　君看魏帝邺都里，惟有铜台漳水流。
<br>
<br>　　卷206_5  「杂兴」李嘉v
<br>
<br>　　花间昔日黄鹂啭，妾向青楼已生怨。花落黄鹂不复来，
<br>
<br>　　妾老君心亦应变。君心比妾心，妾意旧来深。
<br>
<br>　　一别十年无尺素，归时莫赠路傍金。
<br>
<br>　　卷206_6  「送韦邕少府归钟山」李嘉v
<br>
<br>　　祈门官罢后，负笈向桃源。万卷长开帙，千峰不闭门。
<br>
<br>　　绿杨垂野渡，黄鸟傍山村。念尔能高枕，丹墀会一论。
<br>
<br>　　卷206_7  「送卢员外往饶州」李嘉v
<br>
<br>　　为郎复典郡，锦帐映朱轮。露冕随龙节，停桡得水人。
<br>
<br>　　早霜芦叶变，寒雨石榴新。莫怪谙风土，三年作逐臣。
<br>
<br>　　卷206_8  「送裴五归京口」李嘉v
<br>
<br>　　君罢江西日，家贫为一官。还归五陵去，只向远峰看。
<br>
<br>　　暮色催人别，秋风待雨寒。遥知到三径，唯有菊花残。
<br>
<br>　　卷206_9  「送严维归越州」李嘉v
<br>
<br>　　艰难只用武，归向浙河东。松雪千山暮，林泉一水通。
<br>
<br>　　乡心缘绿草，野思看青枫。春日偏相忆，裁书寄剡中。
<br>
<br>　　卷206_10  「送杜士瞻楚州觐省」李嘉v
<br>
<br>　　风流与才思，俱似晋时人。淮月归心促，江花入兴新。
<br>
<br>　　云深沧海暮，柳暗白田春。共道官犹小，怜君孝养亲。
<br>
<br>　　卷206_11  「送裴宣城上元所居」李嘉v
<br>
<br>　　水流过海稀，尔去换春衣。泪向槟榔尽，身随鸿雁归。
<br>
<br>　　草思晴后发，花怨雨中飞。想到金陵渚，酣歌对落晖。
<br>
<br>　　卷206_12  「留别毗陵诸公」李嘉v
<br>
<br>　　久作涔阳令，丹墀忽再还。凄凉辞泽国，离乱到乡山。
<br>
<br>　　北固滩声满，南徐草色闲。知心从此别，相忆鬓毛斑。
<br>
<br>　　卷206_13  「送独孤拾遗先辈先赴上都」李嘉v
<br>
<br>　　行春日已晓，桂楫逐寒烟。转曲遥峰出，看涛极浦连。
<br>
<br>　　入京当献赋，封事更闻天。日日趋黄阁，应忘云海边。
<br>
<br>　　卷206_14  「常州韦郎中泛舟见饯」李嘉v
<br>
<br>　　主人冯轼贵，送客泛舟稀。逼岸随芳草，回桡背落晖。
<br>
<br>　　映花双节驻，临水伯劳飞。醉与群公狎，春塘露冕归。
<br>
<br>　　卷206_15  「送崔侍御入朝」李嘉v
<br>
<br>　　十年犹执宪，万里独归春。旧国逢芳草，青云见故人。
<br>
<br>　　潘郎今发白，陶令本家贫。相送临京口，停桡泪满巾。
<br>
<br>　　卷206_16  「送岳州司马弟之任」李嘉v
<br>
<br>　　岳阳天水外，念尔一帆过。野墅人烟迥，山城雁影多。
<br>
<br>　　有时巫峡色，终日洞庭波。丞相今为郡，应无劳者歌。
<br>
<br>　　卷206_17  「裴侍御见赠斑竹杖」李嘉v
<br>
<br>　　骚人夸竹杖，赠我意何深。万点湘妃泪，三年贾谊心。
<br>
<br>　　愿持终白首，谁道贵黄金。他日归愚谷，偏宜绿绮琴。
<br>
<br>　　卷206_18  「送张观归袁州」李嘉v
<br>
<br>　　羡尔湘东去，烟花尚可亲。绿芳深映鸟，远岫递迎人。
<br>
<br>　　饥啼初日，残莺惜暮春。遥怜谢客兴，佳句又应新。
<br>
<br>　　卷206_19  「冬夜饶州使堂饯相公五叔赴歙州」李嘉v
<br>
<br>　　丞相过邦牧，清弦送羽觞。高情同客醉，子夜为人长。
<br>
<br>　　斜汉初过斗，寒云正护霜。新安江自绿，明主待惟良。
<br>
<br>　　卷206_20  「蒋山开善寺（一作崔峒诗）」李嘉v
<br>
<br>　　山殿秋云里，香烟出翠微。客寻朝磬至，僧背夕阳归。
<br>
<br>　　下界千门在，前朝万事非。看心兼送目，葭I自依依。
<br>
<br>　　卷206_21  「晚发江宁道中呈严维」李嘉v
<br>
<br>　　惆怅遥江路，萧条落日过。蝉鸣独树急，鸦向古城多。
<br>
<br>　　转曲随青嶂，因高见白波。潘生秋径草，严子意如何。
<br>
<br>　　卷206_22  「句容县东青阳馆作」李嘉v
<br>
<br>　　句曲千峰暮，归人向远烟。风摇近水叶，云护欲晴天。
<br>
<br>　　夕照留山馆，秋光落草田。征途傍斜日，一骑独翩翩。
<br>
<br>　　卷206_23  「晚春宴无锡蔡明府西亭」李嘉v
<br>
<br>　　茅檐闲寂寂，无事觉人和。井近时浇圃，城低下见河。
<br>
<br>　　兴缘芳草积，情向远峰多。别日归吴地，停桡更一过。
<br>
<br>　　卷206_24  「送王端赴朝」李嘉v
<br>
<br>　　君承明主意，日日上丹墀。东阁论兵后，南宫草奏期。
<br>
<br>　　人稀傍河处，槐暗入关时。独遣吴州客，平陵结梦思。
<br>
<br>　　卷206_25  「送王正字山寺读书」李嘉v
<br>
<br>　　欲究先儒教，还过支遁居。山阶闲听法，竹径独看书。
<br>
<br>　　向日荷新卷，迎秋柳半疏。风流有佳句，不似带经锄。
<br>
<br>　　卷206_26  「送房明府罢长宁令湖州客舍」李嘉v
<br>
<br>　　君为万里宰，恩及五湖人。未满先求退，归闲不厌贫。
<br>
<br>　　远峰晴更近，残柳雨还新。要自趋丹陛，明年鸡树亲。
<br>
<br>　　卷206_27  「咏萤」李嘉v
<br>
<br>　　映水光难定，凌虚体自轻。夜风吹不灭，秋露洗还明。
<br>
<br>　　向烛仍分焰，投书更有情。犹将流乱影，来此傍檐楹。
<br>
<br>　　卷206_28  「送李中丞、杨判官」李嘉v
<br>
<br>　　射策名先著，论兵气自雄。能全季布诺，不道鲁连功。
<br>
<br>　　流水蒹葭外，诸山睥睨中。别君秋日晚，回首夕阳空。
<br>
<br>　　卷206_29  「至七里滩作」李嘉v
<br>
<br>　　迁客投於越，临江泪满衣。独随流水远，转觉故人稀。
<br>
<br>　　万木迎秋序，千峰驻晚晖。行舟犹未已，惆怅暮潮归。
<br>
<br>　　卷206_30  「南浦渡口」李嘉v
<br>
<br>　　寂寞横塘路，新篁覆水低。东风潮信满，时雨稻粳齐。
<br>
<br>　　寡妇共租税，渔人逐鼓鼙。惭无卓鲁术，解印谢黔黎。
<br>
<br>　　卷206_31  「暮秋迁客增思寄京华」李嘉v
<br>
<br>　　宋玉怨三秋，张衡复四愁。思乡雁北至，欲别水东流。
<br>
<br>　　倚树看黄叶，逢人诉白头。佳期不可失，落日自登楼。
<br>
<br>　　卷206_32  「送苏修往上饶」李嘉v
<br>
<br>　　爱尔无羁束，云山恣意过。一身随远岫，孤棹任轻波。
<br>
<br>　　世事关心少，渔家寄宿多。芦花泊舟处，江月奈人何。
<br>
<br>　　卷206_33  「题王十九茆堂」李嘉v
<br>
<br>　　满庭多种药，入里作山家。终日能留客，凌寒亦对花。
<br>
<br>　　海鸥过竹屿，门柳拂江沙。知尔卑栖意，题诗美白华。
<br>
<br>　　卷206_34  「送弘志上人归湖州」李嘉v
<br>
<br>　　山林唯幽静，行住不妨禅。高月穿松径，残阳过水田。
<br>
<br>　　诗从宿世悟，法为本师传。能使南人敬，修持香火缘。
<br>
<br>　　卷206_35  「送陆士伦宰义兴」李嘉v
<br>
<br>　　阳羡兰陵近，高城带水闲。浅流通野寺，绿茗盖春山。
<br>
<br>　　长吏多愁罢，游人讵肯还。知君日清净，无事掩重关。
<br>
<br>　　卷206_36  「和张舍人中书宿直」李嘉v
<br>
<br>　　汉主留才子，春城直紫微。对花阊阖静，过竹吏人稀。
<br>
<br>　　裁诏催添烛，将朝欲更衣。玉堂宜岁久，且莫厌彤闱。
<br>
<br>　　卷206_37  「司勋王郎中宅送韦九郎中往濠州」李嘉v
<br>
<br>　　怜尔因同舍，看书似外家。出关逢落叶，傍水见寒花。
<br>
<br>　　送远添秋思，将衰恋岁华。清淮倍相忆，回首莫令赊。
<br>
<br>　　卷206_38  「晚春送吉校书归楚州（吉中孚曾为道士）」李嘉v
<br>
<br>　　诗人饶楚思，淮上及春归。旧浦菱花发，闲门柳絮飞。
<br>
<br>　　高名乡曲重，少事道流稀。定向渔家醉，残阳卧钓矶。
<br>
<br>　　卷206_39  「送严二擢第东归」李嘉v
<br>
<br>　　隳官就宾荐，时辈讵争先。盛业推儒行，高科独少年。
<br>
<br>　　迎秋见衰叶，馀照逐鸣蝉。旧里三峰下，开门古县前。
<br>
<br>　　卷206_40  「送冷朝阳及第东归江宁」李嘉v
<br>
<br>　　高第由佳句，诸生似者稀。长安带酒别，建业候潮归。
<br>
<br>　　稚子欢迎棹，邻人为扫扉。含情过旧浦，鸥鸟亦依依。
<br>
<br>　　卷206_41  「送越州辛法曹之任」李嘉v
<br>
<br>　　但能一官适，莫羡五侯尊。山色垂趋府，潮声自到门。
<br>
<br>　　缘塘剡溪路，映竹五湖村。王谢登临处，依依今尚存。
<br>
<br>　　卷206_42  「送樊兵曹潭州谒韦大夫」李嘉v
<br>
<br>　　塞鸿归欲尽，北客始辞春。零桂虽逢竹，湘川少见人。
<br>
<br>　　江花铺浅水，山木暗残春。修刺辕门里，多怜尔为亲。
<br>
<br>　　卷206_43  「送杜御史还广陵」李嘉v
<br>
<br>　　惭君从弱岁，顾我比诸昆。同事元戎久，俱承国士恩。
<br>
<br>　　随莺过淮水，看柳向辕门。草色金陵岸，思心那可论。
<br>
<br>　　卷206_44  「送兖州杜别驾之任」李嘉v
<br>
<br>　　停车邀别乘，促轸奏胡笳。若见楚山暮，因愁浙水赊。
<br>
<br>　　河堤经浅草，村径历繁花。更有堪悲处，梁城春日斜。
<br>
<br>　　卷206_45  「题裴十六少卿东亭」李嘉v
<br>
<br>　　平津旧东阁，深巷见南山。卷箔岚烟润，遮窗竹影闲。
<br>
<br>　　倾茶兼落帽，恋客不开关。斜照窥帘外，川禽时往还。
<br>
<br>　　卷206_46  「同皇甫侍御题荐福寺一公房」李嘉v
<br>
<br>　　虚室独焚香，林空静磬长。闲窥数竿竹，老在一绳床。
<br>
<br>　　啜茗翻真偈，然灯继夕阳。人归远相送，步履出回廊。
<br>
<br>　　卷206_47  「送从侄端之东都」李嘉v
<br>
<br>　　虏近人行少，怜君独出城。故关逢落叶，寒日逐徂征。
<br>
<br>　　闻笛添归思，看山惬野情。皇华今绝少，龙额也相迎。
<br>
<br>　　卷206_48  「送王谏议充东都留守判官」李嘉v
<br>
<br>　　时称谢康乐，别事汉平津。衰柳寒关道，高车左掖臣。
<br>
<br>　　背河见北雁，到洛问东人。忆昔游金谷，相看华发新。
<br>
<br>　　卷206_49  「和都官苗员外秋夜省直对雨简诸知己」李嘉v
<br>
<br>　　多雨南宫夜，仙郎寓直时。漏长丹凤阙，秋冷白云司。
<br>
<br>　　萤影侵阶乱，鸿声出苑迟。萧条人吏散，小谢有新诗。
<br>
<br>　　卷206_50  「送从弟归河朔」李嘉v
<br>
<br>　　故乡那可到，令弟独能归。诸将矜旄节，何人重布衣。
<br>
<br>　　空城流水在，荒泽旧村稀。秋日平原路，虫鸣桑叶飞。
<br>
<br>　　卷206_51  「送崔夷甫员外和蕃」李嘉v
<br>
<br>　　君过湟中去，寻源未是赊。经春逢白草，尽日度黄沙。
<br>
<br>　　双节行为伴，孤烽到似家。和戎非用武，不学李轻车。
<br>
<br>　　卷206_52  「春日长安送从弟尉吴县」李嘉v
<br>
<br>　　春愁能浩荡，送别又如何。人向吴台远，莺飞汉苑多。
<br>
<br>　　见花羞白发，因尔忆沧波。好是神仙尉，前贤亦未过。
<br>
<br>　　卷206_53  「元日无衣冠入朝，寄皇甫拾遗冉、从弟补阙纾」李嘉v
<br>
<br>　　伏奏随廉使，周行外冗员。白髭空受岁，丹陛不朝天。
<br>
<br>　　秉烛千官去，垂帘一室眠。羡君青琐里，并冕入炉烟。
<br>
<br>　　卷206_54  「和韩郎中扬子津玩雪寄严维」李嘉v
<br>
<br>　　雪深扬子岸，看柳尽成梅。山色潜知近，潮声只听来。
<br>
<br>　　夜禽惊晓散，春物受寒催。粉署生新兴，瑶华寄上才。
<br>
<br>　　卷206_55  「送王牧往吉州谒王使君叔」李嘉v
<br>
<br>　　细草绿汀洲，王孙耐薄游。年华初冠带，文体旧弓裘。
<br>
<br>　　野渡花争发，春塘水乱流。使君怜小阮，应念倚门愁。
<br>
<br>　　卷206_56  「广陵送林宰」李嘉v
<br>
<br>　　清政过前哲，香名达至尊。明通汉家籍，重识府公恩。
<br>
<br>　　春景生云物，风潮敛雪痕。长吟策羸马，青楚入关门。
<br>
<br>　　卷206_57  「赠卫南长官赴任」李嘉v
<br>
<br>　　吏曹难茂宰，主意念疲人。更事文犀节，还过白马津。
<br>
<br>　　云间辞北阙，树里出西秦。为报陶明府，裁书莫厌贫。
<br>
<br>　　卷206_58  「自常州还江阴途中作」李嘉v
<br>
<br>　　处处空篱落，江村不忍看。无人花色惨，多雨鸟声寒。
<br>
<br>　　黄霸初临郡，陶潜未罢官。乘春务征伐，谁肯问凋残。
<br>
<br>　　卷206_59  「润州杨别驾宅送蒋九侍御收兵归扬州」李嘉v
<br>
<br>　　l气清金虎，兵威壮铁冠。扬旌川色暗，吹角水风寒。
<br>
<br>　　人对辎醉，花垂睥睨残。羡归丞相阁，空望旧门栏。
<br>
<br>　　卷206_60  「仲夏江阴官舍寄裴明府」李嘉v
<br>
<br>　　万室边江次，孤城对海安。朝霞晴作雨，湿气晚生寒。
<br>
<br>　　苔色侵衣桁，潮痕上井栏。题诗招茂宰，思尔欲辞官。
<br>
<br>　　卷206_61  「送夏侯审参军游江东」李嘉v
<br>
<br>　　袖中多丽句，未遣世人闻。醉夜眠江月，闲时逐海云。
<br>
<br>　　荻花寒漫漫，鸥鸟暮群群。若到长沙苑，渔家更待君。
<br>
<br>　　卷206_62  「送袁员外宣慰劝农毕赴洪州使院」李嘉v
<br>
<br>　　圣主临前殿，殷忧遣使臣。气迎天诏喜，恩发土膏春。
<br>
<br>　　草色催归棹，莺声为送人。龙沙多道里，流水自相亲。
<br>
<br>　　卷206_63  「送侍御史四叔归朝」李嘉v
<br>
<br>　　淮南频送别，临水惜残春。攀折隋宫柳，淹留秦地人。
<br>
<br>　　含情归上国，论旧见平津。更接天津近，馀花映绶新。
<br>
<br>　　卷206_64  「登楚州城望驿路，十馀里山村竹林相次交映」李嘉v
<br>
<br>　　十里山村道，千峰栎树林。霜浓竹枝亚，岁晚荻花深。
<br>
<br>　　草市多樵客，渔家足水禽。幽居虽可羡，无那子牟心。
<br>
<br>　　卷206_65  「奉陪韦润州游鹤林寺」李嘉v
<br>
<br>　　野寺江城近，双旌五马过。禅心超忍辱，梵语问多罗。
<br>
<br>　　松竹闲僧老，云烟晚日和。寒塘归路转，清磬隔微波。
<br>
<br>　　卷206_66  「奉酬路五郎中院长新除工部员外见简」李嘉v
<br>
<br>　　一门同秘省，万里作长城。问绢莲花府，扬旗细柳营。
<br>
<br>　　词锋偏却敌，草奏直论兵。何幸新诗赠，真输小谢名。
<br>
<br>　　卷206_67  「送韦司直西行（此公深入道门）」李嘉v
<br>
<br>　　不耻青袍故，尤宜白发新。心朝玉皇帝，貌似紫阳人。
<br>
<br>　　湘浦眠销日，桃源醉度春。能文兼证道，庄叟是前身。
<br>
<br>　　卷206_68  「送上官侍御赴黔中」李嘉v
<br>
<br>　　莫向黔中路，令人到欲迷。水声巫峡里，山色夜郎西。
<br>
<br>　　树隔朝云合，猿窥晓月啼。南方饶翠羽，知尔饮清溪。
<br>
<br>　　卷206_69  「送元侍御还荆南幕府」李嘉v
<br>
<br>　　迢递荆州路，山多水又分。霜林澹寒日，朔雁蔽南云。
<br>
<br>　　八座由持节，三湘亦置军。自当行直指，应不为功勋。
<br>
<br>　　卷206_70  「登湓城浦望庐山初晴，直省赍敕催赴江阴」李嘉v
<br>
<br>　　西望香炉雪，千峰晚色新。白头悲作吏，黄纸苦催人。
<br>
<br>　　多负登山屐，深藏漉酒巾。伤心公府内，手板日相亲。
<br>
<br>　　卷206_71  「九日」李嘉v
<br>
<br>　　惆怅重阳日，空山野菊新。蒹葭百战地，江海十年人。
<br>
<br>　　叹老堪衰柳，伤秋对白O.孤楼闻夕磬，塘路向城。
<br>
<br>　　卷206_72  「九日送人」李嘉v
<br>
<br>　　晴景应重阳，高台怆远乡。水澄千室倒，雾卷四山长。
<br>
<br>　　受节人逾老，惊寒菊半黄。席前愁此别，未别已沾裳。
<br>
<br>　　卷206_73  「春日淇上作（一作汉口春）」李嘉v
<br>
<br>　　淇上春风涨，鸳鸯逐浪飞。清明桑叶小，度雨杏花稀。
<br>
<br>　　卫女红妆薄，王孙白马肥。相将踏青去，不解惜罗衣。
<br>
<br>　　卷206_74  「送从叔阳冰o召赴都」李嘉v
<br>
<br>　　自小从游惯，多由戏笑偏。常时矜礼数，渐老荷优怜。
<br>
<br>　　见主承休命，为郎贵晚年。伯喈文与篆，虚作汉家贤。
<br>
<br>　　卷206_75  「送友人入湘」李嘉v
<br>
<br>　　闻说湘川路，年年苦雨多。猿啼巫峡雨，月照洞庭波。
<br>
<br>　　穷海人还去，孤城雁共过。青山不可极，来往自蹉跎。
<br>
<br>　　卷206_76  「送裴员外往江南」李嘉v
<br>
<br>　　公务江南远，留O幕下荣。枫林缘楚塞，水驿到湓城。
<br>
<br>　　岸草知春晚，沙禽好夜惊。风帆几度泊，处处暮潮声。
<br>
<br>　　卷206_77  「登秦岭」李嘉v
<br>
<br>　　南登秦岭头，回望始堪愁。汉阙青门远，高山蓝水流。
<br>
<br>　　三湘迁客去，九陌故人游。从此辞乡泪，双垂不复收。
<br>
<br>　　卷206_78  「送张惟俭秀才入举」李嘉v
<br>
<br>　　清秀过终童，携书访老翁。以吾为世旧，怜尔继家风。
<br>
<br>　　淮岸经霜柳，关城带月鸿。春归定得意，花送到东中。
<br>
<br>　　卷206_79  「送韦侍御湖南幕府」李嘉v
<br>
<br>　　执宪随征虏，逢秋出故关。雨多愁郢路，叶下识衡山。
<br>
<br>　　地远从军乐，兵强分野闲。皇家不易将，此去未应还。
<br>
<br>　　卷206_80  「同皇甫冉赴官，留别灵一上人」李嘉v
<br>
<br>　　法许庐山远，诗传休上人。独归双树宿，静与百花亲。
<br>
<br>　　对物虽留兴，观空已悟身。能令折腰客，遥赏竹房春。
<br>
<br>　　卷206_81  「送客游荆州」李嘉v
<br>
<br>　　草色随骢马，悠悠共出秦。水传云梦晓，山接洞庭春。
<br>
<br>　　帆影连三峡，猿声在四邻。青门一分首，难见杜陵人。
<br>
<br>　　卷206_82  「与郑锡游春」李嘉v
<br>
<br>　　东门垂柳长，回首独心伤。日暖临芳草，天晴忆故乡。
<br>
<br>　　映花莺上下，过水蝶悠r.借问同行客，今朝泪几行。
<br>
<br>　　卷206_83  「故燕国相公挽歌二首」李嘉v
<br>
<br>　　文若为全德，留侯是重名。论公长不宰，因病得无生。
<br>
<br>　　大梦依禅定，高坟共化城。自应怜寂灭，人世但伤情。
<br>
<br>　　共美持衡日，皆言折槛时。蜀侯供庙略，汉主缺台司。
<br>
<br>　　车马行仍止，笳箫咽又悲。今年杜陵陌，殄瘁百花迟。
<br>
<br>　　卷206_84  「故吏部郎中赠给事中韦公挽歌二首」李嘉v
<br>
<br>　　神理今何在，斯人竟若斯。颜渊徒有德，伯道且无儿。
<br>
<br>　　白发今非老，青云数有奇。谁言夕郎拜，翻向夜台悲。
<br>
<br>　　社里东城接，松阡北地开。闻笳春色惨，执绋故人哀。
<br>
<br>　　终日南山对，何时渭水回。仁兄与恩旧，相望泣泉台。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
