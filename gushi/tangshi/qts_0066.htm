<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷六十六
<br>
<br>　　卷66_1  「古剑篇（一作宝剑篇）」郭震
<br>
<br>　　君不见昆吾铁冶飞炎烟，红光紫气俱赫然。
<br>
<br>　　良工锻炼凡几年，铸得宝剑名龙泉。龙泉颜色如霜雪，
<br>
<br>　　良工咨嗟叹奇绝。琉璃玉匣吐莲花，错镂金环映明月。
<br>
<br>　　正逢天下无风尘，幸得周防君子身。精光黯黯青蛇色，
<br>
<br>　　文章片片绿龟鳞。非直结交游侠子，亦曾亲近英雄人。
<br>
<br>　　何言中路遭弃捐，零落漂沦古狱边。虽复尘埋无所用，
<br>
<br>　　犹能夜夜气冲天。
<br>
<br>　　卷66_2  「塞上」郭震
<br>
<br>　　塞外虏尘飞，频年出武威。死生随玉剑，辛苦向金微。
<br>
<br>　　久戍人将老，长征马不肥。仍闻酒泉郡，已合数重围。
<br>
<br>　　卷66_3  「寄刘校书」郭震
<br>
<br>　　俗吏三年何足论，每将荣辱在朝昏。才微易向风尘老，
<br>
<br>　　身贱难酬知己恩。御苑残莺啼落日，黄山细雨湿归轩。
<br>
<br>　　回首汉家丞相府，昨来谁得扫重门。
<br>
<br>　　卷66_4  「同徐员外除太子舍人寓直之作」郭震
<br>
<br>　　太子擅元良，宫臣命伟长。除荣辞会府，直宿总书坊。
<br>
<br>　　露湿幽岩桂，风吹便坐桑。阁连云一色，池带月重光。
<br>
<br>　　叶死兰无气，荷枯水不香。遥闻秋兴作，言是晋中郎。
<br>
<br>　　卷66_5  「春江曲」郭震
<br>
<br>　　江水春沉沉，上有双竹林。竹叶坏水色，郎亦坏人心。
<br>
<br>　　卷66_6  「王昭君三首」郭震
<br>
<br>　　自嫁单于国，长衔汉掖悲。容颜日憔悴，有甚画图时。
<br>
<br>　　厌践冰霜域，嗟为边塞人。思从漠南猎，一见汉家尘。
<br>
<br>　　闻有南河信，传言杀画师。始知君念重，更肯惜蛾眉。
<br>
<br>　　卷66_7  「子夜四时歌六首。春歌」郭震
<br>
<br>　　陌头杨柳枝，已被春风吹。妾心正断绝，君怀那得知。
<br>
<br>　　青楼含日光，绿池起风色。赠子同心花，殷勤此何极。
<br>
<br>　　卷66_8  「子夜四时歌六首。秋歌」郭震
<br>
<br>　　邀欢空伫立，望美频回顾。何时复采菱，江中密相遇。
<br>
<br>　　辟恶茱萸囊，延年菊花酒。与子结绸缪，丹心此何有。
<br>
<br>　　卷66_9  「子夜四时歌六首。冬歌」郭震
<br>
<br>　　北极严气升，南至温风谢。调丝竞短歌，拂枕怜长夜。
<br>
<br>　　帷横双翡翠，被卷两鸳鸯。婉态不自得，宛转君王床。
<br>
<br>　　卷66_10  「二月乐游诗」郭震
<br>
<br>　　二月芳游始，开轩望晓池。绿兰日吐叶，红蕊向盈枝。
<br>
<br>　　柳色行将改，君心幸莫移。阳春遽多意，唯愿两人知。
<br>
<br>　　卷66_11  「十月乐游诗」郭震
<br>
<br>　　十月严阴盛，霜气下玉台。罗衣羞自解，绮帐待君开。
<br>
<br>　　银箭更筹缓，金炉香气来。愁仍夜未几，已使炭成灰。
<br>
<br>　　卷66_12  「萤」郭震
<br>
<br>　　秋风凛凛月依依，飞过高梧影里时。
<br>
<br>　　暗处若教同众类，世间争得有人知。
<br>
<br>　　卷66_13  「蛩」郭震
<br>
<br>　　愁杀离家未达人，一声声到枕前闻。
<br>
<br>　　苦吟莫向朱门里，满耳笙歌不听君。
<br>
<br>　　卷66_14  「云」郭震
<br>
<br>　　聚散虚空去复还，野人闲处倚筇看。
<br>
<br>　　不知身是无根物，蔽月遮星作万端。
<br>
<br>　　卷66_15  「野井」郭震
<br>
<br>　　纵无汲引味清澄，冷浸寒空月一轮。
<br>
<br>　　凿处若教当要路，为君常济往来人。
<br>
<br>　　卷66_16  「米囊花」郭震
<br>
<br>　　开花空道胜于草，结实何曾济得民。
<br>
<br>　　却笑野田禾与黍，不闻弦管过青春。
<br>
<br>　　卷66_17  「惜花」郭震
<br>
<br>　　艳拂衣襟蕊拂杯，绕枝闲共蝶徘徊。
<br>
<br>　　春风满目还惆怅，半欲离披半未开。
<br>
<br>　　卷66_18  「莲花」郭震
<br>
<br>　　脸腻香薰似有情，世间何物比轻盈。
<br>
<br>　　湘妃雨后来池看，碧玉盘中弄水晶。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
