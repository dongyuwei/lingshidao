<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百五十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百五十一
<br>
<br>　　卷651_1  「山中言事」方干
<br>
<br>　　日与村家事渐同，烧松啜茗学邻翁。池塘月撼芙蕖浪，
<br>
<br>　　窗户凉生薜荔风。书幌昼昏岚气里，巢枝俯折雪声中。
<br>
<br>　　山阴钓叟无知己，窥镜投圜抻空。
<br>
<br>　　卷651_2  「题陶详校书阳羡隐居」方干
<br>
<br>　　芸香署里从容步，阳羡山中啸傲情。竿底紫鳞输钓伴，
<br>
<br>　　花边白犬吠流莺。长潭五月含冰气，孤桧中宵学雨声。
<br>
<br>　　便泛扁舟应未得，鸱夷弃相始垂名。
<br>
<br>　　卷651_3  「秋晚林中寄宾幕」方干
<br>
<br>　　八月萧条九月时，沙蝉海燕各分飞。杯盂未称尝生酒，
<br>
<br>　　砧杵先催试熟衣。泉漱玉声冲石窦，橘垂朱实压荆扉。
<br>
<br>　　无过纵有家山思，印绶留连争得归。
<br>
<br>　　卷651_4  「与乡人鉴休上人别」方干
<br>
<br>　　此日因师话乡里，故乡风土我偏谙。一枝竹叶如溪北，
<br>
<br>　　半树梅花似岭南。山夜猎徒多信犬，雨天村舍未催蚕。
<br>
<br>　　如今休作还家意，两须垂丝已不堪。
<br>
<br>　　卷651_5  「送王霖赴举」方干
<br>
<br>　　自古主司看荐士，明年应是不参差。须凭吉梦为先兆，
<br>
<br>　　必恐长才偶盛时。北阙上书冲雪早，西陵中酒趁潮迟。
<br>
<br>　　郄诜可要真消息，只向春前便得知。
<br>
<br>　　卷651_6  「思越中旧游寄友」方干
<br>
<br>　　甸外山川无越国，依稀只似剑门西。镜中叠浪摇星斗，
<br>
<br>　　城上繁花咽鼓鼙。断臂青猿啼玉笥，成行白鸟下耶溪。
<br>
<br>　　此中曾是同游处，迢递寻君梦不迷。
<br>
<br>　　卷651_7  「陪胡中丞泛湖」方干
<br>
<br>　　仙舟仙乐醉行春，上界稀逢下界人。绮绣峰前闻野鹤，
<br>
<br>　　旌旗影里见游鳞。澄潭彻底齐心镜，杂树含芳让锦茵。
<br>
<br>　　凡许从容谁不幸，就中光显是州民。
<br>
<br>　　卷651_8  「叙雪献员外」方干
<br>
<br>　　纷纭宛转更堪看，压竹摧巢井径漫。风柳细条黏不得，
<br>
<br>　　春溪绿色蔽应难。清辉直认中庭月，湿气偏添半夜寒。
<br>
<br>　　谢守来吟才更逸，郢词先至彩毫端。
<br>
<br>　　卷651_9  「王将军」方干
<br>
<br>　　大志无心守章句，终怀上略致殊功。保宁帝业青萍在，
<br>
<br>　　投弃儒书绛帐空。密雪曙连葱岭道，青松夜起柳营风。
<br>
<br>　　将星依旧当文座，应念愚儒命未通。
<br>
<br>　　卷651_10  「阳亭言事献漳州于使君」方干
<br>
<br>　　重叠山前对酒樽，腾腾兀兀度朝昏。平明疏磬白云寺，
<br>
<br>　　遥夜孤砧红叶村。去鸟岂知烟树远，惊鱼应觉露荷翻。
<br>
<br>　　旅人寄食逢黄菊，每见故人思故园。
<br>
<br>　　卷651_11  「海石榴」方干
<br>
<br>　　亭际夭妍日日看，每朝颜色一般般。满枝犹待春风力，
<br>
<br>　　数朵先欺腊雪寒。舞蝶似随歌拍转，游人只怕酒杯干。
<br>
<br>　　久长年少应难得，忍不丛边到夜观。
<br>
<br>　　卷651_12  「嘉兴许明府」方干
<br>
<br>　　d李转闻风教好，重门夜不上重关。腰悬墨绶三年外，
<br>
<br>　　身去青云一步间。勤苦字人酬帝力，从容对客问家山。
<br>
<br>　　升沈路别情犹在，不忘乡中旧往还。
<br>
<br>　　卷651_13  「再题路支使南亭」方干
<br>
<br>　　行处避松兼碍石，即须门径落斜开。爱邀旧友看渔钓，
<br>
<br>　　贪听新禽驻酒杯。树影不随明月去，溪声常送落花来。
<br>
<br>　　睡时分得江淹梦，五色毫端弄逸才。
<br>
<br>　　卷651_14  「路支使小池」方干
<br>
<br>　　广狭偶然非制定，犹将方寸像沧溟。一泓春水无多浪，
<br>
<br>　　数尺晴天几个星。露满玉盘当半夜，匣开金镜在中庭。
<br>
<br>　　主人垂钓常来此，虽把鱼竿醉未醒。
<br>
<br>　　卷651_15  「哭江西处士陈陶」方干
<br>
<br>　　寿尽天年命不通，钓溪吟月便成翁。虽云挂剑来坟上，
<br>
<br>　　亦恐藏书在壁中。巢父精灵归大夜，客儿才调振遗风。
<br>
<br>　　南华至理须齐物，生死即应无异同。
<br>
<br>　　卷651_16  「越中言事二首（咸通八年琅琊公到任后作）」方干
<br>
<br>　　异术闲和合圣明，湖光浩气共澄清。郭中云吐啼猿寺，
<br>
<br>　　山上花藏调角城。香起荷湾停棹饮，丝垂柳陌约鞭行。
<br>
<br>　　游人今日又明日，不觉镜中新发生。
<br>
<br>　　云霞水木共苍苍，元化分功秀一方。百里湖波轻撼月，
<br>
<br>　　五更军角慢吹霜。沙边贾客喧鱼市，岛上潜夫醉笋庄。
<br>
<br>　　终岁逍遥仁术内，无名甘老买臣乡。
<br>
<br>　　卷651_17  「题龙瑞观兼呈徐尊师」方干
<br>
<br>　　或雨或云常不定，地灵云雨自无时。世人莫识神方字，
<br>
<br>　　仙鸟偏栖药树枝。远壑度年如晦暝，阴溪入夏有凌澌。
<br>
<br>　　此中唯有师知我，未得寻师即梦师。
<br>
<br>　　卷651_18  「送陈秀才将游上便议北归」方干
<br>
<br>　　婆娑恋酒山花尽，绕缭还家水路通。转楫拟从青草岸，
<br>
<br>　　吹帆犹是白O风。淮边欲暝军鼙急，洛下先寒苑树空。
<br>
<br>　　诗句因余更孤峭，书题不合忘江东。
<br>
<br>　　卷651_19  「送吴彦融赴举」方干
<br>
<br>　　用心精至自无疑，千万人中似汝稀。上国才将五字去，
<br>
<br>　　全家便待一枝归。西陵柳路摇鞭尽，北固潮程挂席飞。
<br>
<br>　　想见明年榜前事，当时分散著来衣。
<br>
<br>　　卷651_20  「同萧山陈长官县楼登望」方干
<br>
<br>　　坐看南北与西东，远近无非礼义中。一县繁花香送雨，
<br>
<br>　　五株垂柳绿牵风。寒涛背海喧还静，驿路穿林断复通。
<br>
<br>　　仲叔受恩多感恋，裴回却怕酒壶空。
<br>
<br>　　卷651_21  「送何道者」方干
<br>
<br>　　何事忽来还忽去，孤云不定鹤情高。真经与术添年寿，
<br>
<br>　　灵药分功入鬓毛。必拟一身生羽翼，终看陆地作波涛。
<br>
<br>　　遍寻岩洞求仙者，即恐无人似尔曹。
<br>
<br>　　卷651_22  「酬将作于少监」方干
<br>
<br>　　由来至宝出毫端，五色炎光照室寒。仰望孤峰知耸峻，
<br>
<br>　　前临积水见波澜。冰丝织络经心久，瑞玉雕磨措手难。
<br>
<br>　　不是散斋兼拭目，寻常未便借人看。
<br>
<br>　　卷651_23  「雪中寄殷道士」方干
<br>
<br>　　大片纷纷小片轻，雨和风击更纵横。园林入夜寒光动，
<br>
<br>　　窗户凌晨湿气生。蔽野吞村飘未歇，摧巢压竹密无声。
<br>
<br>　　山阴道士吟多兴，六出花边五字成。
<br>
<br>　　卷651_24  「宋从事」方干
<br>
<br>　　出众仙才是谪仙，裁霞曳绣一篇篇。虽将洁白酬知己，
<br>
<br>　　自有风流助少年。欹枕卧吟荷叶雨，持杯坐醉菊花天。
<br>
<br>　　冥搜太苦神应乏，心在虚无更那边。
<br>
<br>　　卷651_25  「出山寄苏从事」方干
<br>
<br>　　寸心似火频求荐，两鬓如霜始息机。隔岸鸡鸣春耨去，
<br>
<br>　　邻家犬吠夜渔归。倚松长啸宜疏拙，拂石欹眠绝是非。
<br>
<br>　　多谢元瑜怜野贱，时回车马发光辉。
<br>
<br>　　卷651_26  「送杭州李员外」方干
<br>
<br>　　政成何用满三年，上界群仙待谪仙。便赴新恩归紫禁，
<br>
<br>　　还从旧路上青天。笙歌怨咽当离席，更漏丁东在画船。
<br>
<br>　　必恐驻班留立位，前程一步是炉烟。
<br>
<br>　　卷651_27  「赠李支使」方干
<br>
<br>　　药成平地是寥天，三十人中最少年。白雪振声来辇下，
<br>
<br>　　青云开路到床前。公卿位近应翘足，荀宋才微可拍肩。
<br>
<br>　　一等孔门为弟子，愚儒独自赋归田。
<br>
<br>　　卷651_28  「卢卓山人画水」方干
<br>
<br>　　常闻画石不画水，画水至难君得名。海色未将蓝汁染，
<br>
<br>　　笔锋犹傍墨花行。散吞高下应无岸，斜蹙东南势欲倾。
<br>
<br>　　坐久神迷不能决，却疑身在小蓬瀛。
<br>
<br>　　卷651_29  「废宅」方干
<br>
<br>　　主人何处独裴回，流水自流花自开。若见故交皆散去，
<br>
<br>　　即应新燕不归来。入门缭绕穿荒竹，坐石逡巡染绿苔。
<br>
<br>　　应是曾经恶风雨，修桐半折损琴材。
<br>
<br>　　卷651_30  「题宝林山禅院」方干
<br>
<br>　　山捧亭台郭绕山，遥盘苍翠到山巅。岩中古井虽通海，
<br>
<br>　　窟里阴云不上天。罗列众星依木末，周回万室在檐前。
<br>
<br>　　我来可要归禅老，一寸寒灰已达玄。
<br>
<br>　　卷651_31  「题越州袁秀才林亭」方干
<br>
<br>　　清邃林亭指画开，幽岩别派像天台。坐牵蕉叶题诗句，
<br>
<br>　　醉触藤花落酒杯。白鸟不归山里去，红鳞多自镜中来。
<br>
<br>　　终年此地为吟伴，早起寻君薄暮回。
<br>
<br>　　卷651_32  「题龟山穆上人院」方干
<br>
<br>　　修持百法过半百，日往月来心更坚。床上水云随坐夏，
<br>
<br>　　林西山月伴行禅。寒蜩远韵来窗里，白鸟斜行起砌边。
<br>
<br>　　我爱寻师师访我，只应寻访是因缘。
<br>
<br>　　卷651_33  「赠美人四首」方干
<br>
<br>　　直缘多艺用心劳，心路玲珑格调高。舞袖低徊真蛱蝶，
<br>
<br>　　朱唇深浅假樱桃。粉胸半掩疑晴雪，醉眼斜回小样刀。
<br>
<br>　　才会雨云须别去，语惭不及琵琶槽。
<br>
<br>　　严冬忽作看花日，盛暑翻为见雪时。坐上弄娇声不转，
<br>
<br>　　尊前掩笑意难知。含歌媚盼如桃叶，妙舞轻盈似柳枝。
<br>
<br>　　年几未多犹怯在，些些私语怕人疑。
<br>
<br>　　酒蕴天然自性灵，人间有艺总关情。剥葱十指转筹疾，
<br>
<br>　　舞柳细腰随拍轻。常恐胸前春雪释，惟愁座上庆云生。
<br>
<br>　　若教梅尉无仙骨，争得仙娥驻玉京。
<br>
<br>　　昔日仙人今玉人，深冬相见亦如春。倍酬金价微含笑，
<br>
<br>　　才发歌声早动尘。昔岁曾为萧史伴，今朝应作宋家邻。
<br>
<br>　　百年别后知谁在，须遣丹青画取真。
<br>
<br>　　卷651_34  「听段处士弹琴」方干
<br>
<br>　　几年调弄七条丝，元化分功十指知。泉迸幽音离石底，
<br>
<br>　　松含细韵在霜枝。窗中顾兔初圆夜，竹上寒蝉尽散时。
<br>
<br>　　唯有此时心更静，声声可作后人师。
<br>
<br>　　卷651_35  「初归镜中寄陈端公」方干
<br>
<br>　　去岁离家今岁归，孤帆梦向鸟前飞。必知芦笋侵沙井，
<br>
<br>　　兼被藤花占石矶。云岛采茶常失路，雪龛中酒不关扉。
<br>
<br>　　故交若问逍遥事，玄冕何曾胜苇衣。
<br>
<br>　　卷651_36  「再题龙泉寺上方」方干
<br>
<br>　　牛斗正齐群木末，鸟行横截众山腰。路盘砌下兼穿竹，
<br>
<br>　　井在岩头亦统潮。海岸四更看日出，石房三月任花烧。
<br>
<br>　　未能割得繁华去，难向此中甘寂寞。
<br>
<br>　　卷651_37  「于秀才小池」方干
<br>
<br>　　一泓潋滟复澄明，半日功夫毙⊥ァＵ嫉匚垂四五尺，
<br>
<br>　　浸天唯入两三星。o舟草际浮霜叶，渔火沙边驻小萤。
<br>
<br>　　才见规模识方寸，知君立意象沧溟。
<br>
<br>　　卷651_38  「叙钱塘异胜」方干
<br>
<br>　　暖景融融寒景清，越台风送晓钟声。四郊远火烧烟月，
<br>
<br>　　一道惊波撼郡城。夜雪未知东岸绿，春风犹放半江晴。
<br>
<br>　　谢公吟处依稀在，千古无人继盛名。
<br>
<br>　　卷651_39  「赠中岩王处士」方干
<br>
<br>　　垂杨袅袅草芊芊，气象清深似洞天。援笔便成鹦鹉赋，
<br>
<br>　　洗花须用桔槔泉。商於避世堪同日，渭曲逢时必有年。
<br>
<br>　　直恐刚肠闲未得，醉吟争奈被才牵。
<br>
<br>　　卷651_40  「初归故里献侯郎中」方干
<br>
<br>　　常思旧里欲归难，已作归心即自宽。此日早知无爵位，
<br>
<br>　　当时便合把渔竿。朝昏入闰春将逼，城邑多山夏却寒。
<br>
<br>　　不是幽愚望荣忝，君侯异礼亦何安。
<br>
<br>　　卷651_41  「归睦州中路寄侯郎中」方干
<br>
<br>　　颜巷萧条知命后，膺门感激受恩初。却容鹤发还蜗舍，
<br>
<br>　　犹梦渔竿从隼。新定暮云吞故国，会稽春草入贫居。
<br>
<br>　　乡中自古为儒者，谁得公侯降尺书。
<br>
<br>　　卷651_42  「题报恩寺上方」方干
<br>
<br>　　来来先上上方看，眼界无穷世界宽。岩溜喷空晴似雨，
<br>
<br>　　林萝碍日夏多寒。众山迢递皆相叠，一路高低不记盘。
<br>
<br>　　清峭关心惜归去，他时梦到亦难判。
<br>
<br>　　卷651_43  「送永嘉王令之任二首」方干
<br>
<br>　　定拟孜孜化海边，须判素发侮流年。波涛不应双溪水，
<br>
<br>　　分野长如二月天。浮客若容开荻地，钓翁应免税苔田。
<br>
<br>　　前贤未必全堪学，莫读当时归去篇。
<br>
<br>　　虽展县图如到县，五程犹入缙云东。山间阁道盘岩底，
<br>
<br>　　海界孤峰在浪中。礼法未闻离汉制，土宜多说似吴风。
<br>
<br>　　字人若用非常术，唯要旬时便立功。
<br>
<br>　　卷651_44  「盐官王长官新创瑞隐亭」方干
<br>
<br>　　指画便分元化力，周回秀绝自清机。孤云恋石寻常住，
<br>
<br>　　落絮萦风特地飞。雏鸟啼花催酿酒，惊鱼溅水误沾衣。
<br>
<br>　　明年秩满难将去，何似先教画取归。
<br>
<br>　　卷651_45  「李户曹小妓天得善击越器以成曲章」方干
<br>
<br>　　越器敲来曲调成，腕头匀滑自轻清。随风摇曳有馀韵，
<br>
<br>　　测水浅深多泛声。昼漏丁当相续滴，寒蝉计会一时鸣。
<br>
<br>　　若教进上梨园去，众乐无由更擅名。
<br>
<br>　　卷651_46  「岁晚言事寄乡中亲友」方干
<br>
<br>　　急景苍茫昼若昏，夜风干峭触前轩。寒威半入龙蛇窟，
<br>
<br>　　暖气全归草树根。蜡烬凝来多碧焰，香醪滴处有冰痕。
<br>
<br>　　尺书未达年应老，先被新春入故园。
<br>
<br>　　卷651_47  「赠孙百篇」方干
<br>
<br>　　御题百首思纵横，半日功夫举世名。羽翼便从吟处出，
<br>
<br>　　珠玑续向笔头生。莫嫌黄绶官资小，必料青云道路平。
<br>
<br>　　才子风流复年少，无愁高卧不公卿。
<br>
<br>　　卷651_48  「赠夏侯评事」方干
<br>
<br>　　傍窥盛德与高节，缅想应无前后人。讲论参同深到骨，
<br>
<br>　　停腾姹女立成银。棋功过却杨玄宝，易义精于梅子真。
<br>
<br>　　朱紫侯门犹不见，可知岐路有风尘。
<br>
<br>　　卷651_49  「送郑端公」方干
<br>
<br>　　圣主伫知宣室事，岂容才子滞长沙。随珠此去方酬德，
<br>
<br>　　赵璧当时误指瑕。骢马将离江浦月，绣衣却照禁中花。
<br>
<br>　　应怜寂寞沧洲客，烟汉尘泥相去赊。
<br>
<br>　　卷651_50  「题故人废宅二首」方干
<br>
<br>　　举目凄凉入破门，鲛人一饭尚知恩。闲花旧识犹含笑，
<br>
<br>　　怪石无情更不言。樵叟和巢伐桃李，牧童兼草踏兰荪。
<br>
<br>　　壶觞笑咏随风去，唯有声声蜀帝魂。
<br>
<br>　　寒莎野树入荒庭，风雨萧萧不掩扃。旧径已知无孟竹，
<br>
<br>　　前溪应不浸荀星。精灵消散归寥廓，功业传留在志铭。
<br>
<br>　　薄暮停车更凄怆，山阳邻笛若为听。
<br>
<br>　　卷651_51  「寄于少监」方干
<br>
<br>　　修持清苦振佳声，众鸟那知一鹗情。蹑履三千皆后学，
<br>
<br>　　抟风九万即前程。名将日月同时朽，身是山河应数生。
<br>
<br>　　从此云泥更悬阔，渔翁不合见公卿。
<br>
<br>　　卷651_52  「和剡县陈明府登县楼」方干
<br>
<br>　　郭里人家如掌上，檐前树木映窗棂。烟霞若接天台地，
<br>
<br>　　分野应侵婺女星。驿路古今通北阙，仙溪日夜入东溟。
<br>
<br>　　彩衣才子多吟啸，公退时时见画屏。
<br>
<br>　　卷651_53  「项洙处士画水墨钓台」方干
<br>
<br>　　画石画松无两般，犹嫌瀑布画声难。虽云智惠生灵府，
<br>
<br>　　要且功夫在笔端。泼处便连阴洞黑，添来先向朽枝干。
<br>
<br>　　我家曾寄双台下，往往开图尽日看。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
