<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百七十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百七十六
<br>
<br>　　卷476_1  「至日荷李常侍过郊居」熊孺登
<br>
<br>　　贱子守柴荆，谁人记姓名。风云千骑降，草木一阳生。
<br>
<br>　　礼异江河动，欢殊里巷惊。称觞容侍坐，看竹许同行。
<br>
<br>　　遇觉沧溟浅，恩疑太岳轻。尽搜天地物，无谕此时情。
<br>
<br>　　卷476_2  「日暮天无云」熊孺登
<br>
<br>　　杳杳复苍然，无云日暮天。象分青气外，景尽赤霄前。
<br>
<br>　　渐吐星河色，遥生水木烟。从容难附丽，顾步欲澄鲜。
<br>
<br>　　但见收三素，何能测上玄。应非暂呈瑞，不许出山川。
<br>
<br>　　卷476_3  「新成小亭月夜」熊孺登
<br>
<br>　　已被月知处，斩新风到来。无人伴幽境，多取木兰栽。
<br>
<br>　　卷476_4  「和窦中丞岁酒喜见小男两岁」熊孺登
<br>
<br>　　更添十岁应为相，岁酒从今把未休。
<br>
<br>　　闻得一毛添五色，眼看相逐凤池头。
<br>
<br>　　卷476_5  「寒食」熊孺登
<br>
<br>　　东风泼火雨新休，舁尽春泥扫雪沟。
<br>
<br>　　走马犊车当御路，汉阳公主谢鸡球。
<br>
<br>　　卷476_6  「送僧游山」熊孺登
<br>
<br>　　云身自在山山去，何处灵山不是归。
<br>
<br>　　日暮寒林投古寺，雪花飞满水田衣。
<br>
<br>　　卷476_7  「雪中答僧书」熊孺登
<br>
<br>　　八行银字非常草，六出天花尽是梅。
<br>
<br>　　无所与陈童子别，雪中辛苦远山来。
<br>
<br>　　卷476_8  「题逍遥楼伤故韦大夫」熊孺登
<br>
<br>　　利及生人无更为，落花流水旧城池。
<br>
<br>　　逍遥楼上雕龙字，便是羊公堕泪碑。
<br>
<br>　　卷476_9  「戏赠费冠卿」熊孺登
<br>
<br>　　但恐红尘虚白首，宁论蹇逸分先后。
<br>
<br>　　莫占莺花笑寂寥，长安春色年年有。
<br>
<br>　　卷476_10  「与左兴宗湓城别」熊孺登
<br>
<br>　　江逢九派人将别，猿到三声月为秋。
<br>
<br>　　不知相见更何日，此夜少年堪白头。
<br>
<br>　　卷476_11  「八月十五夜卧疾」熊孺登
<br>
<br>　　一年只有今宵月，尽上江楼独病眠。
<br>
<br>　　寂寞竹窗闲不闭，夜深斜影到床前。
<br>
<br>　　卷476_12  「正月十五日」熊孺登
<br>
<br>　　汉家遗事今宵见，楚郭明灯几处张。
<br>
<br>　　深夜行歌声绝后，紫姑神下月苍苍。
<br>
<br>　　卷476_13  「曲池陪宴即事上窦中丞」熊孺登
<br>
<br>　　水自山阿绕坐来，珊瑚台上木绵开。
<br>
<br>　　欲知举目无情罚，一片花流酒一杯。
<br>
<br>　　卷476_14  「董监庙」熊孺登
<br>
<br>　　仁杰淫祠废欲无，枯枫老栎两三株。
<br>
<br>　　神乌惯得商人食，飞趁征帆过蠡湖。
<br>
<br>　　卷476_15  「赠侯山人」熊孺登
<br>
<br>　　一见清容惬素闻，有人传是紫阳君。
<br>
<br>　　来时玉女裁春服，剪破湘山几片云。
<br>
<br>　　卷476_16  「送马判官赴安南」熊孺登
<br>
<br>　　故人交趾去从军，应笑狂生挥阵云。
<br>
<br>　　省得蔡州今日事，旧曾都护帐前闻。
<br>
<br>　　卷476_17  「送准上人归石经院」熊孺登
<br>
<br>　　旃檀刻像今犹少，白石镌经古未曾。
<br>
<br>　　归去更寻翻译寺，前山应遇雁门僧。
<br>
<br>　　卷476_18  「寒食野望」熊孺登
<br>
<br>　　拜扫无过骨肉亲，一年唯此两三辰。
<br>
<br>　　冢头莫种有花树，春色不关泉下人。
<br>
<br>　　卷476_19  「祗役遇风谢湘中春色」熊孺登
<br>
<br>　　水生风熟布帆新，只见公程不见春。
<br>
<br>　　应被百花撩乱笑，比来天地一闲人。
<br>
<br>　　卷476_20  「湘江夜泛」熊孺登
<br>
<br>　　江流如箭月如弓，行尽三湘数夜中。
<br>
<br>　　无那子规知向蜀，一声声似怨春风。
<br>
<br>　　卷476_21  「蜀江水（来自蕃界）」熊孺登
<br>
<br>　　日夜朝宗来万里，共怜江水引蕃心。
<br>
<br>　　若论巴峡愁人处，猿比滩声是好音。
<br>
<br>　　卷476_22  「寄安南马中丞」熊孺登
<br>
<br>　　龙韬能致虎符分，万里霜台压瘴云。
<br>
<br>　　蕃客不须愁海路，波神今伏马将军。
<br>
<br>　　卷476_23  「甘子堂陪宴上韦大夫」熊孺登
<br>
<br>　　武陵楼上春长早，甘子堂前花落迟。
<br>
<br>　　楚乐怪来声竞起，新歌尽是大夫词。
<br>
<br>　　卷476_24  「青溪村居二首」熊孺登
<br>
<br>　　家占溪南千个竹，地临湖上一群山。
<br>
<br>　　渔船多在马长放，出处自由闲不闲。
<br>
<br>　　深树黄鹂晓一声，林西江上月犹明。
<br>
<br>　　野人早起无他事，贪绕沙泉看笋生。
<br>
<br>　　卷476_25  「奉和兴元郑相公早春送杨侍郎」熊孺登
<br>
<br>　　征鞍欲上醉还留，南浦春生百草头。
<br>
<br>　　丞相新裁别离曲，声声飞出旧梁州。
<br>
<br>　　卷476_26  「送舍弟孺复往庐山」熊孺登
<br>
<br>　　能骑竹马辨西东，未省烟花暂不同。
<br>
<br>　　第一早归春欲尽，庐山好看过湖风。
<br>
<br>　　卷476_27  「野别留少微上人」熊孺登
<br>
<br>　　若为相见还分散，翻觉浮云亦不闲。
<br>
<br>　　何处留师暂且住，家贫唯有坐中山。
<br>
<br>　　卷476_28  「经古墓」熊孺登
<br>
<br>　　碑折松枯山火烧，夜台从闭不曾朝。
<br>
<br>　　那将逝者比流水，流水东流逢上潮。
<br>
<br>　　卷476_29  「赠灵彻上人」熊孺登
<br>
<br>　　诗句能生世界春，僧家更有姓汤人。
<br>
<br>　　况闻暗忆前朝事，知是修行第几身。
<br>
<br>　　卷476_30  「春郊醉中赠章八元」熊孺登
<br>
<br>　　三月踏青能几日，百回添酒莫辞频。
<br>
<br>　　看君倒卧杨花里，始觉春光为醉人。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
