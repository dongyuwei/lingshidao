<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百一十七</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百一十七
<br>
<br>　　卷717_1  「九江送方干归镜湖」曹松
<br>
<br>　　一樯悬五两，此日动归风。客路抛湓口，家林入镜中。
<br>
<br>　　谭馀云出峤，咏苦月欹空。更若看T鹊，何人夜坐同。
<br>
<br>　　卷717_2  「庐山访贾匡」曹松
<br>
<br>　　西城疾病日，此地少寻君。古迹春犹在，遥泉夜尽闻。
<br>
<br>　　片时三处雨，九叠几重云。到者皆忘寐，神精与俗分。
<br>
<br>　　卷717_3  「顾少府池上（一作顾少府池亭苇）」曹松
<br>
<br>　　池上分行种，公庭觉少尘。根离潮水岸，韵爽判曹人。
<br>
<br>　　正午回鱼影，方昏息鹭身。无时不动咏，沧岛思方频。
<br>
<br>　　卷717_4  「喜友人归上元别业」曹松
<br>
<br>　　一樯千里外，隐者兴宜孤。落日长边海，秋风满故都。
<br>
<br>　　掩关苔色老，盘径叶声枯。匡岳来时过，迟回绝顶无。
<br>
<br>　　卷717_5  「曲江暮春雪霁」曹松
<br>
<br>　　霁动江池色，春残一去游。菰风生马足，槐雪滴人头。
<br>
<br>　　北阙尘未起，南山青欲流。如何多别地，却得醉汀洲。
<br>
<br>　　卷717_6  「立春日」曹松
<br>
<br>　　春饮一杯酒，便吟春日诗。木梢寒未觉，地脉暖先知。
<br>
<br>　　鸟啭星沈后，山分雪薄时。赏心无处说，怅望曲江池。
<br>
<br>　　卷717_7  「宿溪僧院」曹松
<br>
<br>　　少年云溪里，禅心夜更闲。煎茶留静者，靠月坐苍山。
<br>
<br>　　露白钟寻定，萤多户未关。嵩阳大石室，何日译经还。
<br>
<br>　　卷717_8  「石头怀古」曹松
<br>
<br>　　日月出又没，台城空白云。虽宽百姓土，渐缺六朝坟。
<br>
<br>　　禾黍是亡国，山河归圣君。松声骤雨足，几寺晚钟闻。
<br>
<br>　　卷717_9  「浙右赠陆处士」曹松
<br>
<br>　　静节灌园馀，得非成隐居。长当庚子日，独拜五经书。
<br>
<br>　　白浪吹亡国，秋霜洗大虚。门前是京口，身外不营储。
<br>
<br>　　卷717_10  「哭胡处士」曹松
<br>
<br>　　丘中久不起，将谓诏书来。及见凌云说，方知掩夜台。
<br>
<br>　　白衣归北路，玄造亦遗才。世上亡君后，诗声更大哉。
<br>
<br>　　卷717_11  「赠馀干袁明府」曹松
<br>
<br>　　一雨西城色，陶家心自清。山衔中郭分，云卷下湖程。
<br>
<br>　　公署闻流木，人烟入废城。难忘楚尽处，新有越吟生。
<br>
<br>　　卷717_12  「赠雷乡张明府」曹松
<br>
<br>　　任官征战后，度日寄闲身。封卷还高客，飞书问野人。
<br>
<br>　　废田教种谷，生路遣寻薪。若起柴桑兴，无先漉酒巾。
<br>
<br>　　卷717_13  「岳阳晚泊」曹松
<br>
<br>　　轻帆下阔流，便泊此沙洲。湖影撼山朵，日阳烧野愁。
<br>
<br>　　白波争起倒，青屿或沈浮。是际船中望，东南仞仞秋。
<br>
<br>　　卷717_14  「览春榜喜孙成名」曹松
<br>
<br>　　门外报春榜，喜君天子知。旧愁浑似雪，见日总消时。
<br>
<br>　　塔下牡丹气，江头杨柳丝。风光若有分，无处不相宜。
<br>
<br>　　卷717_15  「己亥岁二首（僖宗广明元年）」曹松
<br>
<br>　　泽国江山入战图，生民何计乐樵苏。
<br>
<br>　　凭君莫话封侯事，一将功成万骨枯。
<br>
<br>　　传闻一战百神愁，两岸强兵过未休。
<br>
<br>　　谁道沧江总无事，近来长共血争流。
<br>
<br>　　卷717_16  「乱后入洪州西山」曹松
<br>
<br>　　寂寂阴溪水漱苔，尘中将得苦吟来。
<br>
<br>　　东峰道士如相问，县令而今不姓梅。
<br>
<br>　　卷717_17  「送僧入庐山」曹松
<br>
<br>　　若到江州二林寺，遍游应未出云霞。
<br>
<br>　　庐山瀑布三千仞，画破青霄始落斜。
<br>
<br>　　卷717_18  「送僧入蜀过夏」曹松
<br>
<br>　　师言结夏入巴峰，云水回头几万重。
<br>
<br>　　五月峨眉须近火，木皮领重只如冬。
<br>
<br>　　卷717_19  「江西逢僧省文」曹松
<br>
<br>　　闽地高僧楚地逢，僧游蛮锡挂垂松。
<br>
<br>　　白云逸性都无定，才出双峰爱五峰。
<br>
<br>　　高僧不负雪峰期，却伴青霞入翠微。百叶岩前霜欲降，
<br>
<br>　　九枝松上鹤初归。风生碧涧鱼龙跃，威振金楼燕雀飞。
<br>
<br>　　想得白莲花上月，满山犹带旧光辉。
<br>
<br>　　卷717_20  「水精念珠」曹松
<br>
<br>　　等量红缕贯晶荧，尽道匀圆别未胜。凿断玉潭盈尺水，
<br>
<br>　　琢成金地两条冰。轮时只恐星侵佛，挂处常疑露滴僧。
<br>
<br>　　几度夜深寻不著，琉璃为殿月为灯。
<br>
<br>　　卷717_21  「南海旅次」曹松
<br>
<br>　　忆归休上越王台，归思临高不易裁。为客正当无雁处，
<br>
<br>　　故园谁道有书来。城头早角吹霜尽，郭里残潮荡月回。
<br>
<br>　　心似百花开未得，年年争发被春催。
<br>
<br>　　卷717_22  「春草」曹松
<br>
<br>　　不独满池塘，梦中佳句香。春风有馀力，引上古城墙。
<br>
<br>　　卷717_23  「金谷园」曹松
<br>
<br>　　当年歌舞时，不说草离离。今日歌舞尽，满园秋露垂。
<br>
<br>　　卷717_24  「夏日东斋」曹松
<br>
<br>　　三庚到秋伏，偶来松槛立。热少清风多，开门放山入。
<br>
<br>　　卷717_25  「南朝」曹松
<br>
<br>　　三篱盖驰道，风烈一无取。时见牧牛童，嗔牛吃禾黍。
<br>
<br>　　卷717_26  「言怀」曹松
<br>
<br>　　出山不得意，谒帝值戈a.岂料为文日，翻成用武年。
<br>
<br>　　卷717_27  「寒食日题杜鹃花」曹松
<br>
<br>　　一朵又一朵，并开寒食时。谁家不禁火，总在此花枝。
<br>
<br>　　卷717_28  「钟陵寒食日郊外闲游」曹松
<br>
<br>　　可怜时节足风情，杏子粥香如冷饧。
<br>
<br>　　无奈春风输旧火，遍教人唤作山樱。
<br>
<br>　　卷717_29  「中秋对月」曹松
<br>
<br>　　无云世界秋三五，共看蟾盘上海涯。
<br>
<br>　　直到天头天尽处，不曾私照一人家。
<br>
<br>　　卷717_30  「陪湖南李中丞宴隐溪（璋）」曹松
<br>
<br>　　竹林啼鸟不知休，罗列飞桥水乱流。触散柳丝回玉勒，
<br>
<br>　　约开莲叶上兰舟。酒边旧侣真何逊，云里新声是莫愁。
<br>
<br>　　若值主人嫌昼短，应陪秉烛夜深游。
<br>
<br>　　卷717_31  「别湖上主人」曹松
<br>
<br>　　门系钓舟云满岸，借君幽致坐移旬。湖村夜叫白芜雁，
<br>
<br>　　菱市晓喧深浦人。远水日边重作雪，寒林烧后别生春。
<br>
<br>　　不辞更住醒还醉，太一东峰归梦频。
<br>
<br>　　卷717_32  「赠广宣大师」曹松
<br>
<br>　　忆昔同游紫阁云，别来三十二回春。
<br>
<br>　　白头相见双林下，犹是清朝未退人。
<br>
<br>　　卷717_33  「钟陵寒食日与同年裴颜李先辈、郑校书郊外闲游」曹松
<br>
<br>　　寒节钟陵香骑随，同年相命楚江湄。云间影过秋千女，
<br>
<br>　　地上声喧蹴g儿。何处寄烟归草色，谁家送火在花枝。
<br>
<br>　　银瓶冷酒皆倾尽，半卧垂杨自不知。
<br>
<br>　　卷717_34  「江外除夜」曹松
<br>
<br>　　千门庭燎照楼台，总为年光急急催。半夜腊因风卷去，
<br>
<br>　　五更春被角吹来。宁无好鸟思花发，应有游鱼待冻开。
<br>
<br>　　不是多岐渐平稳，谁能呼酒祝昭回。
<br>
<br>　　卷717_35  「七夕」曹松
<br>
<br>　　牛女相期七夕秋，相逢俱喜鹊横流。彤云缥缈回金辂，
<br>
<br>　　明月婵娟挂玉钩。燕羽几曾添别恨，花容终不更含羞。
<br>
<br>　　更残便是分襟处，晓箭东来射翠楼。
<br>
<br>　　卷717_36  「罗浮山下书逸人壁」曹松
<br>
<br>　　海上亭台山下烟，买时幽邃不争钱。莫言白日催华发，
<br>
<br>　　自有丹砂驻少年。渔钓未归深竹里，琴壶犹恋落花边。
<br>
<br>　　可中更践无人境，知是罗浮第几天。
<br>
<br>　　卷717_37  「天台瀑布」曹松
<br>
<br>　　万仞得名云瀑布，远看如织挂天台。休疑宝尺难量度，
<br>
<br>　　直恐金刀易剪裁。喷向林梢成夏雪，倾来石上作春雷。
<br>
<br>　　欲知便是银河水，堕落人间合却回。
<br>
<br>　　卷717_38  「桂江」曹松
<br>
<br>　　未识佳人寻桂水，水云先解傍壶觞。笋林次第添斑竹，
<br>
<br>　　雏鸟参差护锦囊。乳洞此时连越井，石楼何日到仙乡。
<br>
<br>　　如飞似堕皆青壁，画手不强元化强。
<br>
<br>　　卷717_39  「南海」曹松
<br>
<br>　　倾腾界汉沃诸蛮，立望何如画此看。无地不同方觉远，
<br>
<br>　　共天无别始知宽。文隔雾朝含碧，老蚌凌波夜吐丹。
<br>
<br>　　万状千形皆得意，长鲸独自转身难。
<br>
<br>　　卷717_40  「洞庭湖」曹松
<br>
<br>　　东西南北各连空，波上唯留小朵峰。长与岳阳翻鼓角，
<br>
<br>　　不离云梦转鱼龙。吸回日月过千顷，铺尽星河剩一重。
<br>
<br>　　直到劫馀还作陆，是时应有羽人逢。
<br>
<br>　　卷717_41  「霍山（在龙川县）」曹松
<br>
<br>　　七千七百七十丈，丈丈藤萝势入天。未必展来空似翅，
<br>
<br>　　不妨开去也成莲。月将河汉分岩转，僧与龙蛇共窟眠。
<br>
<br>　　直是画工须阁笔，况无名画可流传。
<br>
<br>　　卷717_42  「巫峡」曹松
<br>
<br>　　巫山苍翠峡通津，下有仙宫楚女真。不逐彩云归碧落，
<br>
<br>　　却为暮雨扑行人。年年旧事音容在，日日谁家梦想频。
<br>
<br>　　应是荆山留不住，至今犹得睹芳尘。
<br>
<br>　　卷717_43  「送陈樵校书归泉州」曹松
<br>
<br>　　巨塔列名题，诗心亦罕齐。除官京下阙，乞假海门西。
<br>
<br>　　别席侵残漏，归程避战鼙。关遥秦雁断，家近瘴云低。
<br>
<br>　　候马春风馆，迎船晓月溪。帝京须早入，莫被刺桐迷。
<br>
<br>　　卷717_44  「赠镜湖处士方干二首」曹松
<br>
<br>　　包含教化剩搜罗，句出东瓯奈峭何。世路不妨平处少，
<br>
<br>　　才人唯是屈声多。云来岛上便幽石，月到湖心忌白波。
<br>
<br>　　后辈难为措机杼，先生织字得龙梭。
<br>
<br>　　只拟应星眠越绝，唯将丽什当高勋。磨砻清浊人难会，
<br>
<br>　　织络虚无帝亦闻。鸟道未知山足雨，渔家已没镜中云。
<br>
<br>　　他时莫为三征起，门外沙鸥解笑君。
<br>
<br>　　卷717_45  「拜访陆处士」曹松
<br>
<br>　　万卷书边人半白，再来惟恐降玄c.性灵比鹤争多少，
<br>
<br>　　气力登山较几分。吟鬓渐无前度漆，寝衣犹有昨宵云。
<br>
<br>　　将知谷口耕烟者，低视齐梁楚赵君。
<br>
<br>　　卷717_46  「岭南道中」曹松
<br>
<br>　　百花成实未成归，未必归心与志违。但有壶觞资逸咏，
<br>
<br>　　尽交风景入清机。半川阴雾藏高木，一道晴U杂落晖。
<br>
<br>　　游子马前芳草合，鹧鸪啼歇又南飞。
<br>
<br>　　卷717_47  「春日自吴门之阳羡道中书事」曹松
<br>
<br>　　胜异恣游应未遍，路岐犹去几时还。浪花湖阔虹U断，
<br>
<br>　　柳线村深鸟雀闲。千室绮罗浮画楫，两州丝竹会茶山。
<br>
<br>　　眼前便是神仙事，何必须言洞府间。
<br>
<br>　　卷717_48  「将入关行次湘阴」曹松
<br>
<br>　　背顾秦城在何处，图书作伴过湘东。神鸦乱噪黄陵近，
<br>
<br>　　候雁斜沉梦泽空。打桨天连晴水白，烧田云隔夜山红。
<br>
<br>　　也知渐老岩栖稳，争奈文闱有至公。
<br>
<br>　　卷717_49  「题昭州山寺常寂上人水阁」曹松
<br>
<br>　　常寂常居常寂里，年年月月是空空。阶前未放岩根断，
<br>
<br>　　屋下长教海眼通。本为入来寻佛窟，不期行处踏龙宫。
<br>
<br>　　他时忆著堪图画，一朵云山二水中。
<br>
<br>　　卷717_50  「广州贻匡绪法师」曹松
<br>
<br>　　口宣微密不思议，不是除贪即诫痴。只待外方缘了日，
<br>
<br>　　争看内殿诏来时。周回海树侵阶疾，迢递江潮应井迟。
<br>
<br>　　必竟懒过高坐寺，未能全让法云师。
<br>
<br>　　卷717_51  「赠道人」曹松
<br>
<br>　　住山因以福为庭，便向山中隐姓名。阆苑驾将雕羽去，
<br>
<br>　　洞天赢得绿毛生。日边肠胃餐霞火，月里肌肤饮露英。
<br>
<br>　　顾我从来断浮浊，拟驱鸡犬上三清。
<br>
<br>　　卷717_52  「送乞雨禅师临遇南游」曹松
<br>
<br>　　活得枯樵耕者知，巡方又欲向天涯。珠穿闽国菩提子，
<br>
<br>　　杖把灵峰榔栗枝。春藓任封降虎石，夜雷从傍养龙池。
<br>
<br>　　生缘在地南浮去，自此孤云不可期。
<br>
<br>　　卷717_53  「南海陪郑司空游荔园」曹松
<br>
<br>　　荔枝时节出旌澹南国名园尽兴游。乱结罗纹照襟袖，
<br>
<br>　　别含琼露爽咽喉。叶中新火欺寒食，树上丹砂胜锦州。
<br>
<br>　　他日为霖不将去，也须图画取风流。
<br>
<br>　　卷717_54  「李郎中林亭」曹松
<br>
<br>　　只向砌边流野水，樽前上下看鱼儿。笋蹊已长过人竹，
<br>
<br>　　藤径从添拂面丝。若许白猿垂近户，即无红果压低枝。
<br>
<br>　　大才必拟逍遥去，更遣何人佐盛时。
<br>
<br>　　卷717_55  「夜饮」曹松
<br>
<br>　　良宵公子宴兰堂，浓麝薰人兽吐香。云带金龙衔画烛，
<br>
<br>　　星罗银凤泻琼浆。满屏珠树开春景，一曲歌声绕翠梁。
<br>
<br>　　席上未知帘幕晓，青娥低语指东方。
<br>
<br>　　卷717_56  「驸马宅宴罢」曹松
<br>
<br>　　粉墙残月照宫祠，宴阕银瓶一半欹。
<br>
<br>　　学语莺儿飞未稳，放身斜坠绿杨枝。
<br>
<br>　　卷717_57  「吊建州李员外」曹松
<br>
<br>　　铭旌归故里，猿鸟亦凄然。已葬桐江月，空回建水船。
<br>
<br>　　客传为郡日，僧说读书年。恐有吟魂在，深山古木边。
<br>
<br>　　卷717_58  「吊李翰林」曹松
<br>
<br>　　李白虽然成异物，逸名犹与万方传。昔朝曾侍玄宗侧，
<br>
<br>　　大夜应归贺监边。山木易高迷故垄，国风长在见遗篇。
<br>
<br>　　投金渚畔春杨柳，自此何人系酒船。
<br>
<br>　　卷717_59  「山中」曹松
<br>
<br>　　要路豪家非往还，岩门先有不曾关。众心惟恐地无剩，
<br>
<br>　　吾意亦忧天惜闲。白练曳泉窗下石，绛罗垂果枕前山。
<br>
<br>　　樵夫岂解营生业，贵欲自安麋鹿间。
<br>
<br>　　卷717_60  「山寺引泉」曹松
<br>
<br>　　劈碎琅\意有馀，细泉高引入香厨。
<br>
<br>　　山僧未肯言根本，莫是银河漏泄无。
<br>
<br>　　卷717_61  「友人池上咏芦」曹松
<br>
<br>　　秋声谁种得，萧瑟在池栏。叶涩栖蝉稳，丛疏宿鹭难。
<br>
<br>　　敛烟宜下□，飒吹省先寒。此物生苍岛，令人忆钓竿。
<br>
<br>　　卷717_62  「商山」曹松
<br>
<br>　　垂白商於原下住，儿孙共死一身忙。
<br>
<br>　　木弓未得长离手，犹与官家射麝香。
<br>
<br>　　卷717_63  「荆南道中」曹松
<br>
<br>　　十月荒郊雪气催，依稀愁色认阳台。游秦分系三条烛，
<br>
<br>　　出楚心殊一寸灰。高柳莫遮寒月落，空桑不放夜风回。
<br>
<br>　　如何住在猿声里，却被蝉吟引下来。
<br>
<br>　　卷717_64  「武德殿朝退望九衢春色」曹松
<br>
<br>　　玉殿朝初退，天街一看春。南山初过雨，北阙净无尘。
<br>
<br>　　夹道夭桃满，连沟御柳新。苏舒同舜泽，煦妪并尧仁。
<br>
<br>　　佳气浮轩盖，和风袭缙绅。自兹怜万物，同入发生辰。
<br>
<br>　　卷717_65  「吊北邙」曹松
<br>
<br>　　山下望山上，夕阳看又曛。无人医白发，少地著新坟。
<br>
<br>　　岁代殊相远，贤愚旋不分。东归聊一吊，乱木倚寒云。
<br>
<br>　　卷717_66  「及第敕下，宴中献座主杜侍郎」曹松
<br>
<br>　　得召丘墙泪却频，若无公道也无因。门前送敕朱衣吏，
<br>
<br>　　席上衔杯碧落人。半夜笙歌教泥月，平明桃杏放烧春。
<br>
<br>　　南山虽有归溪路，争那酬恩未杀身。
<br>
<br>　　卷717_67  「梢云」曹松
<br>
<br>　　殊质资灵贶，陵空发瑞云。梢梢含树影，郁郁动霞文。
<br>
<br>　　不比因风起，全非触石分。叶光闲泛滟，枝彩静氛氲。
<br>
<br>　　隐见心无宰，裴回庆自君。翻飞如可托，长愿在横汾。
<br>
<br>　　卷717_68  「白角簟」曹松
<br>
<br>　　角簟工夫已到头，夏来全占满床秋。若言保惜归华屋，
<br>
<br>　　只合封题寄列侯。学卷晓冰长怕绽，解铺寒水不教流。
<br>
<br>　　蒲桃锦是潇湘底，曾得王孙价倍酬。
<br>
<br>　　卷717_69  「碧角簟」曹松
<br>
<br>　　细皮重叠织霜纹，滑腻铺床胜锦茵。八尺碧天无点翳，
<br>
<br>　　一方青玉绝纤尘。蝇行只恐烟粘足，客卧浑疑水浸身。
<br>
<br>　　五月不教炎气入，满堂秋色冷龙鳞。
<br>
<br>　　卷717_70  「滕王阁春日晚望」曹松
<br>
<br>　　凌春帝子阁，偶眺日移西。浪势平花坞，帆阴上柳堤。
<br>
<br>　　卷717_71  「句」曹松
<br>
<br>　　追游若遇三清乐，行从应妨一日春。（李肇《国史补》
<br>
<br>　　云：曲江大会，先牒教坊，请奏上御紫云楼观焉。
<br>
<br>　　时或拟作乐，则为之移日，故曹松诗云云）
<br>
<br>　　石脉水流泉滴沙，鬼灯然点松柏花。（《吟窗杂录》）
<br>
<br>　　鹿眠荒圃寒芜白，鸦噪残阳败叶飞。（《锦绣万花谷》）
<br>
<br>　　华岳影寒清露掌，海门风急白潮头。（《升庵外集》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
