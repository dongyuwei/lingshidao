<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百零八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷五百零八
<br>
<br>　　卷508_1  「鸟散馀花落」孔温业
<br>
<br>　　美景春堪赏，芳园白日斜。共看飞好鸟，复见落馀花。
<br>
<br>　　来往惊翻电，经过想散霞。雨馀飘处处，风送满家家。
<br>
<br>　　求友声初去，离枝色可嗟。从兹时节换，谁为惜年华。
<br>
<br>　　卷508_2  「鸟散馀花落」赵存约
<br>
<br>　　春晓游禽集，幽庭几树花。坐来惊艳色，飞去堕晴霞。
<br>
<br>　　翅拂繁枝落，风添舞影斜。彩云飘玉砌，绛雪下仙家。
<br>
<br>　　分散音初静，凋零蕊带葩。空阶瞻玩久，应共惜年华。
<br>
<br>　　卷508_3  「鸟散馀花落」窦洵直
<br>
<br>　　晚树春归后，花飞鸟下初。参差分羽翼，零落满空虚。
<br>
<br>　　风外清香转，林边艳影疏。轻盈疑雪舞，仿佛似霞舒。
<br>
<br>　　万片情难极，迁乔思有馀。微臣一何幸，吟赏对寒居。
<br>
<br>　　卷508_4  「公无渡河」陈标
<br>
<br>　　阴云飒飒浪花愁，半度惊湍半挂舟。声尽云天君不住，
<br>
<br>　　命悬鱼鳖妾同休。黛娥芳脸垂珠泪，罗袜香裾赴碧流。
<br>
<br>　　馀魄岂能衔木石，独将遗恨付箜篌。
<br>
<br>　　卷508_5  「秦王卷衣」陈标
<br>
<br>　　秦王宫阙霭春烟，珠树琼枝近碧天。御气馨香苏合启，
<br>
<br>　　帘光浮动水精悬。霏微罗e随芳袖，宛转鲛}逐宝筵。
<br>
<br>　　从此咸阳一回首，暮云愁色已千年。
<br>
<br>　　卷508_6  「婕妤怨」陈标
<br>
<br>　　掌上恩移玉帐空，香珠满眼泣春风。飘零怨柳凋眉翠，
<br>
<br>　　狼藉愁桃坠脸红。凤辇只应三殿北，鸾声不向五湖中。
<br>
<br>　　笙歌处处回天眷，独自无情长信宫。
<br>
<br>　　卷508_7  「饮马长城窟」陈标
<br>
<br>　　日日风吹虏骑尘，年年饮马汉营人。千堆战骨那知主，
<br>
<br>　　万里枯沙不辨春。浴谷气寒愁坠指，断崖冰滑恐伤神。
<br>
<br>　　金鞍玉勒无颜色，泪满征衣怨暴秦。
<br>
<br>　　卷508_8  「江南行」陈标
<br>
<br>　　水光春色满江天，O叶风吹荷叶钱。香蚁翠旗临岸市，
<br>
<br>　　艳娥红袖渡江船。晓惊白鹭联翩雪，浪蹙青茭潋滟烟。
<br>
<br>　　不怕江洲芳草暮，待将秋兴折湖莲。
<br>
<br>　　卷508_9  「长安秋思（一作白歌）」陈标
<br>
<br>　　吴女秋机织曙霜，冰蚕吐丝月盈筐。金刀玉指裁缝促，
<br>
<br>　　水殿花楼弦管长。舞袖慢移凝瑞雪，歌尘微动避雕梁。
<br>
<br>　　唯愁陌上芳菲度，狼藉风池荷叶黄。
<br>
<br>　　卷508_10  「赠元和十三年登第进士」陈标
<br>
<br>　　春官南院粉墙东，地色初分月色红。文字一千重马拥，
<br>
<br>　　喜欢三十二人同。眼看鱼变辞凡水，心逐鹦飞出瑞风。
<br>
<br>　　莫怪云泥从此别，总曾惆怅去年中。
<br>
<br>　　卷508_11  「焦桐树」陈标
<br>
<br>　　江上烹鱼采野樵，鸾枝摧折半曾烧。未经良匠材虽散，
<br>
<br>　　待得知音尾已焦。若使琢磨徽白玉，便来风律轸青瑶。
<br>
<br>　　还能万里传山水，三峡泉声岂寂寥。
<br>
<br>　　卷508_12  「寄友人」陈标
<br>
<br>　　杜甫在时贪入蜀，孟郊生处却归秦。
<br>
<br>　　如今始会麻姑意，借问山川与后人。
<br>
<br>　　卷508_13  「啄木谣」陈标
<br>
<br>　　丁丁向晚急还稀，啄遍庭槐未肯归。
<br>
<br>　　终日与君除蠹害，莫嫌无事不频飞。
<br>
<br>　　卷508_14  「僧院牡丹」陈标
<br>
<br>　　琉璃地上开红艳，碧落天头散晓霞。
<br>
<br>　　应是向西无地种，不然争肯重莲花。
<br>
<br>　　卷508_15  「蜀葵」陈标
<br>
<br>　　眼前无奈蜀葵何，浅紫深红数百窠。
<br>
<br>　　能共牡丹争几许，得人嫌处只缘多。
<br>
<br>　　卷508_16  「离家」袁不约
<br>
<br>　　步步远晨昏，凄心出里门。见乌唯有泪，看雁更伤魂。
<br>
<br>　　宿酒宁辞醉，回书讳苦言。野人应怪笑，不解爱田园。
<br>
<br>　　卷508_17  「送人至岭南」袁不约
<br>
<br>　　度岭春风暖，花多不识名。瘴烟迷月色，巴路傍溪声。
<br>
<br>　　畏药将银试，防蛟避水行。知君怜酒兴，莫杀醉猩猩。
<br>
<br>　　卷508_18  「长安夜游」袁不约
<br>
<br>　　凤城连夜九门通，帝女皇妃出汉宫。千乘宝莲珠箔卷，
<br>
<br>　　万条银烛碧纱笼。歌声缓过青楼月，香霭潜来紫陌风。
<br>
<br>　　长乐晓钟归骑后，遗簪堕珥满街中。
<br>
<br>　　卷508_19  「病宫人（一作张祜诗）」袁不约
<br>
<br>　　佳人卧病动经秋，帘幕褴不挂钩。四体强扶藤夹膝，
<br>
<br>　　双环慵整玉搔头。花颜有幸君王问，药饵无徵待诏愁。
<br>
<br>　　惆怅近来销瘦尽，泪珠时傍枕函流。
<br>
<br>　　卷508_20  「句」袁不约
<br>
<br>　　愁声秋绕杵，寒色碧归山。（《深秋》）
<br>
<br>　　送将欢笑去，收得寂寥回。（《客去》）
<br>
<br>　　卷508_21  「临邛怨」李馀
<br>
<br>　　藕花衫子柳花裙，多著沈香慢火熏。
<br>
<br>　　惆怅妆成君不见，空教绿绮伴文君。
<br>
<br>　　卷508_22  「寒食」李馀
<br>
<br>　　玉轮江上雨丝丝，公子游春醉不知。
<br>
<br>　　翦渡归来风正急，水溅鞍帕嫩鹅儿。
<br>
<br>　　卷508_23  「句」李馀
<br>
<br>　　长安东门别，立马生白发。
<br>
<br>　　霁后轩盖繁，南山瑞烟发。
<br>
<br>　　尝忧车马繁，土薄闻水声。（并见张为《主客图》）
<br>
<br>　　卷508_24  「至日上公献寿酒」白敏中
<br>
<br>　　候晓天门辟，朝天万国同。瑞云升观阙，香气映华宫。
<br>
<br>　　日色临仙Z，龙颜对昊宫。羽仪瞻百姓，献寿侍三公。
<br>
<br>　　化被君王洽，恩沾草木丰。自欣朝玉座，宴此咏皇风。
<br>
<br>　　卷508_25  「贺收复秦原诸州诗」白敏中
<br>
<br>　　一诏皇城四海颁，丑戎无数束身还。戍楼吹笛人休战，
<br>
<br>　　牧野嘶风马自闲。河水九盘收数曲，天山千里锁诸关。
<br>
<br>　　西边北塞今无事，为报东南夷与蛮。
<br>
<br>　　卷508_26  「句」白敏中
<br>
<br>　　南浦花临水，东楼月映风。（镇剑南，经忠州，寻乐天
<br>
<br>　　遗迹作。见《纪事》）
<br>
<br>　　卷508_27  「遣兴」李敬方
<br>
<br>　　果窥丹灶鹤，莫羡白头翁。日月仙壶外，筋骸药臼中。
<br>
<br>　　云归无定所，鸟迹不留空。何必劳方寸，岖崎问远公。
<br>
<br>　　卷508_28  「劝酒」李敬方
<br>
<br>　　不向花前醉，花应解笑人。只忧连夜雨，又过一年春。
<br>
<br>　　日日无穷事，区区有限身。若非杯酒里，何以寄天真。
<br>
<br>　　卷508_29  「近无西耗（一作李宣远诗）」李敬方
<br>
<br>　　远戎兵压境，迁客泪横襟。烽候惊春塞，缧囚困越吟。
<br>
<br>　　自怜牛马走，未识犬羊心。一月无消息，西看日又沈。
<br>
<br>　　卷508_30  「天台晴望（时左迁台州刺史。题一作喜晴）」李敬方
<br>
<br>　　天台十二旬，一片雨中春。林果黄梅尽，山苗半夏新。
<br>
<br>　　阳乌晴展翅，阴魄夜飞轮。坐冀无云物，分明见北辰。
<br>
<br>　　卷508_31  「闻高侍御卒贬所」李敬方
<br>
<br>　　西京高院长，直气似吾徒。走马论边备，飞声感庙谟。
<br>
<br>　　官移人未察，身没事多符。寂寞他年后，名编野史无。
<br>
<br>　　卷508_32  「题黄山汤院」李敬方
<br>
<br>　　楚镇惟黄岫，灵泉浴圣源。煎熬何处所，炉炭孰司存。
<br>
<br>　　沙暖泉长拂，霜笼水更温。不疏还自决，虽挠未尝浑。
<br>
<br>　　地启岩为洞，天开石作盆。常留今日色，不减故年痕。
<br>
<br>　　阴焰潜生海，阳光暗烛坤。定应邻火宅，非独过焦原。
<br>
<br>　　龙讶经冬润，莺疑满谷暄。善烹寒食茗，能变早春园。
<br>
<br>　　及物功何大，随流道益尊。洁斋齐物主，疗病夺医门。
<br>
<br>　　外秘千峰秀，旁通百潦奔。禅家休问疾，骚客罢招魂。
<br>
<br>　　卧理黔川守，分忧汉主恩。惨伤因有暇，徒御诫无喧。
<br>
<br>　　痒闷头风切，爬搔臂力烦。披榛通白道，束马置朱幡。
<br>
<br>　　谢屐缘危磴，戎装逗远村。慢游登竹径，高步入山根。
<br>
<br>　　崖t差行灶，蓬茅过小轩。御寒增帐幕，L影尽_[.
<br>
<br>　　不与华池语，宁将浴室论。洗心过顷刻，浸发迨朝暾。
<br>
<br>　　汗洽聊箕踞，支羸暂虎蹲。濯缨闲更入，漱齿渴仍吞。
<br>
<br>　　气燠胜重，风和敌一尊。适来还蹭蹬，复出又攀援。
<br>
<br>　　形秽忻除垢，神嚣喜破昏。明夷徵立象，既济感文言。
<br>
<br>　　已阂眠沙麂，仍妨卧石猿。香驱蒸雾起，烟W湿云屯。
<br>
<br>　　破险更祠宇，凭高易庙垣。旧基绝仄足，新构忽行g.
<br>
<br>　　胜地非无栋，征途遽改辕。贪程归路远，折政讼庭繁。
<br>
<br>　　兴往留年月，诗成遗子孙。已镌东壁石，名姓寄无垠。
<br>
<br>　　卷508_33  「太和公主还宫」李敬方
<br>
<br>　　二纪烟尘外，凄凉转战归。胡笳悲蔡琰，汉使泣明妃。
<br>
<br>　　金殿更戎幄，青祛换毳衣。登车随伴仗，谒庙入中闱。
<br>
<br>　　汤沐疏封在，关山故梦非。笑看鸿北向，休咏鹊南飞。
<br>
<br>　　宫髻怜新样，庭柯想旧围。生还侍儿少，熟识内家稀。
<br>
<br>　　凤去楼扃夜，鸾孤匣掩辉。应怜禁园柳，相见倍依依。
<br>
<br>　　卷508_34  「汴河直进船」李敬方
<br>
<br>　　汴水通淮利最多，生人为害亦相和。
<br>
<br>　　东南四十三州地，取尽脂膏是此河。
<br>
<br>　　卷508_35  「享太庙乐章」李回
<br>
<br>　　受天明命，敷v下土。化时以俭，卫文以武。
<br>
<br>　　氛消夷夏，俗臻往古。亿万斯年，形于律吕。
<br>
<br>　　卷508_36  「天长路别朱大山路却寄」李回
<br>
<br>　　驿骑难随伴，寻山半忆君。苍崖残月路，犹数过溪云。
<br>
<br>　　卷508_37  「寄酬朱大后亭夜坐留别」李回
<br>
<br>　　十夜郡城宿，苦吟身未闲。那堪西郭别，雪路问青山。
<br>
<br>　　卷508_38  「祖龙行」常楚老
<br>
<br>　　黑云兵气射天裂，壮士朝眠梦冤结。祖龙一夜死沙丘，
<br>
<br>　　胡亥空随鲍鱼辙。腐肉偷生三千里，伪书先赐扶苏死。
<br>
<br>　　墓接骊山土未乾，瑞光已向芒砀起。陈胜城中鼓三下，
<br>
<br>　　秦家天地如崩瓦。龙蛇撩乱入咸阳，少帝空随汉家马。
<br>
<br>　　卷508_39  「江上蚊子」常楚老
<br>
<br>　　飘摇挟翅亚红腹，江边夜起如雷哭。请问贪婪一点心。
<br>
<br>　　臭腐填腹几多足。越女如花住江曲，嫦娥夜夜凝双F.
<br>
<br>　　怕君撩乱锦窗中，十轴轻绡围夜玉。
<br>
<br>　　卷508_40  「句」常楚老
<br>
<br>　　一从黄帝葬桥山，碧落千门锁元气。（《天上行》。
<br>
<br>　　《诗话总归》）
<br>
<br>　　卷508_41  「九成宫（一作华清宫）」李甘
<br>
<br>　　中原无鹿海无波，凤辇鸾旗出幸多。
<br>
<br>　　今日故宫归寂寞，太平功业在山河。
<br>
<br>　　卷508_42  「谒李相不遇」平曾
<br>
<br>　　老夫三日门前立，珠箔银屏昼不开。
<br>
<br>　　诗卷却抛书袋里，正如闲看华山来。
<br>
<br>　　卷508_43  「留别薛仆射（薛平仆射出镇浙西主礼稍薄曾留诗讽之）」平曾
<br>
<br>　　梯山航海几崎岖，来谒金陵薛大夫。毛发竖时趋剑戟，
<br>
<br>　　衣冠俨处拜冰壶。诚知两轴非珠玉，深愧三缣恤旅途。
<br>
<br>　　明日过江风景好，不堪回首望勾吴。
<br>
<br>　　卷508_44  「絷白马诗上薛仆射」平曾
<br>
<br>　　白马披鬃练一团，今朝被绊欲行难。雪中放去空留迹，
<br>
<br>　　月下牵来只见鞍。向北长鸣天外远，临风斜控耳边寒。
<br>
<br>　　自知毛骨还应异，更请孙阳仔细看。
<br>
<br>　　卷508_45  「题所书黄庭经后（泥金正书）」景审
<br>
<br>　　金粉为书重莫过，黄庭旧许右军多。
<br>
<br>　　请看今日酬恩德，何似当年为爱鹅。
<br>
<br>　　卷508_46  「句」景审
<br>
<br>　　暮鸦不噪禁城树，衙鼓未残兵卫秋。（见张为《主客图》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
