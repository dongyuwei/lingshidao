<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百零四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷七百零四
<br>
<br>　　卷704_1  「送僧归北岩寺」黄滔
<br>
<br>　　北岩泉石清，本自高僧住。新松五十年，藤萝成古树。
<br>
<br>　　题诗昔佳士，清风二林喻。上智失扣关，多被浮名误。
<br>
<br>　　莲扃压月涧，空美黄金布。江翻岛屿沈，木落楼台露。
<br>
<br>　　伊余东还际，每起烟霞慕。旋为俭府招，未得穷野步。
<br>
<br>　　西轩白云阁，师辞洞庭寓。越城今送归，心到焚香处。
<br>
<br>　　卷704_2  「寓言」黄滔
<br>
<br>　　流年五十前，朝朝倚少年。流年五十后，日日侵皓首。
<br>
<br>　　非通非介人，谁论四十九。贤哉蘧伯玉，清风独不朽。
<br>
<br>　　卷704_3  「长安书事」黄滔
<br>
<br>　　终不离青山，谁道云无心。却是白云士，有时出中林。
<br>
<br>　　昨日擎紫泥，明日要黄金。炎夏群木死，北海惊波深。
<br>
<br>　　伏蒲无一言，草疏贺德音。
<br>
<br>　　卷704_4  「贾客」黄滔
<br>
<br>　　大舟有深利，沧海无浅波。利深波也深，君意竟如何。
<br>
<br>　　鲸鲵齿上路，何如少经过。
<br>
<br>　　卷704_5  「寄友人」黄滔
<br>
<br>　　君爱桃李花，桃李花易飘。妾怜松柏色，松柏色难凋。
<br>
<br>　　当年识君初，指期非一朝。今辰见君意，日暮何萧条。
<br>
<br>　　入门有势利，孰能无嚣嚣。
<br>
<br>　　卷704_6  「落花」黄滔
<br>
<br>　　落花辞高树，最是愁人处。一一旋成泥，日暮有风雨。
<br>
<br>　　不如沙上蓬，根断随长风。飘然与道俱，无情任西东。
<br>
<br>　　卷704_7  「寄徐正字夤」黄滔
<br>
<br>　　八月月如冰，登楼见姑射。美人隔千里，相思无羽驾。
<br>
<br>　　红兰`露衰，谁以流光讶。何当诗一句，同吟祝玄化。
<br>
<br>　　卷704_8  「秋夕贫居」黄滔
<br>
<br>　　听歌桂席阑，下马槐烟里。豪门腐粱肉，穷巷思糠秕。
<br>
<br>　　孤灯照独吟，半壁秋花死。迟明亦如晦，鸡唱徒为尔。
<br>
<br>　　卷704_9  「书怀寄友人」黄滔
<br>
<br>　　此生如孤灯，素心挑易尽。不及如顽石，非与磨砻近。
<br>
<br>　　常思扬子云，五藏曾离身。寂寞一生中，千载空清芬。
<br>
<br>　　卷704_10  「闺怨」黄滔
<br>
<br>　　妾家五岭南，君戍三城北。雁来虽有书，衡阳越不得。
<br>
<br>　　别久情易料，岂在窥翰墨。塞上无烟花，宁思妾颜色。
<br>
<br>　　卷704_11  「喜翁文尧员外病起」黄滔
<br>
<br>　　卫d羊车悬，长卿驷马姿。天嫌太端正，神乃减风仪。
<br>
<br>　　饮冰俾消渴，断谷皆清羸。越僧夸艾炷，秦女隔花枝。
<br>
<br>　　自能论苦器，不假求良医。惊杀漳滨鬼，错与刘生随。
<br>
<br>　　昨日已如虎，今朝谒荀池。扬鞭入王门，四面人熙熙。
<br>
<br>　　青桂任霜霰，尺璧无瑕疵。回尘却惆怅，归阙难迟迟。
<br>
<br>　　卷704_12  「寄郑县李侍御」黄滔
<br>
<br>　　古县新烟火，东西入客诗。静长如假日，贫更甚闲时。
<br>
<br>　　僧借松萝住，人将雨雪期。三年一官罢，岳石看成碑。
<br>
<br>　　卷704_13  「上李补阙」黄滔
<br>
<br>　　十洲非暂别，龙尾肯慵登。谏草封山药，朝衣施衲僧。
<br>
<br>　　月留江客待，句历钓船征。终恐林栖去，餐霞叶上升。
<br>
<br>　　卷704_14  「送李山人往湘中」黄滔
<br>
<br>　　汉渚往湘川，乘流入远天。新秋无岸水，明月有琴船。
<br>
<br>　　露坐应通晓，萍居恐隔年。岳峰千万仞，知上啸猿巅。
<br>
<br>　　卷704_15  「书崔少府居（一作赠李补阙）」黄滔
<br>
<br>　　鲁史蜀琴旁，陶然举一觞。夕阳明岛屿，秋水浅池塘。
<br>
<br>　　世乱怜官替，家贫值岁荒。前峰亦曾宿，知有辟寒方。
<br>
<br>　　卷704_16  「敷水卢校书」黄滔
<br>
<br>　　九霄无诏下，何事近清尘。宅带松萝僻，日唯猿鸟亲。
<br>
<br>　　吟高仙掌月，期有洞庭人。莫问烟霞句，悬知见岳神。
<br>
<br>　　卷704_17  「寄汉上友人」黄滔
<br>
<br>　　襄汉多清景，东游已不能。蒹葭照流水，风雨扑孤灯。
<br>
<br>　　献赋闻新雁，思山见去僧。知君北来日，惆怅亦难胜。
<br>
<br>　　卷704_18  「贻林铎」黄滔
<br>
<br>　　终被春闱屈，低回至白头。寄家僧许岳，钓浦雨移洲。
<br>
<br>　　战士曾怜善，豪门不信愁。王孙草还绿，何处拟羁游。
<br>
<br>　　卷704_19  「书怀」黄滔
<br>
<br>　　退耕逢歉岁，逐贡愧行朝。道在愁虽浅，吟劳鬓欲凋。
<br>
<br>　　破村虹入井，孤馆客投魈。谁怕秋风起，听蝉度渭桥。
<br>
<br>　　卷704_20  「送陈明府归衡阳」黄滔
<br>
<br>　　雏鹤兼留下，单车出柳烟。三年两殊考，一日数离筵。
<br>
<br>　　久别湖波绿，相思岳月圆。翠萝曾隐处，定恐却求仙。
<br>
<br>　　卷704_21  「秋辞江南」黄滔
<br>
<br>　　灞陵桥上路，难负一年期。积雨鸿来夜，重江客去时。
<br>
<br>　　劳生多故疾，渐老少新知。惆怅都堂内，无门雪滞遗。
<br>
<br>　　卷704_22  「入关旅次言怀」黄滔
<br>
<br>　　寸心唯自切，上国与谁期。月晦时风雨，秋深日别离。
<br>
<br>　　便休终未肯，已苦不能疑。独愧商山路，千年四皓祠。
<br>
<br>　　卷704_23  「贻李山人」黄滔
<br>
<br>　　野步爱江滨，江僧得见频。新文无古集，往事有清尘。
<br>
<br>　　松竹寒时雨，池塘胜处春。定应云雨内，陶谢是前身。
<br>
<br>　　卷704_24  「寄边上从事」黄滔
<br>
<br>　　斜日下孤城，长吟出点兵。羽书和客卷，边思杂诗情。
<br>
<br>　　朔雪定鸿翼，西风严角声。吟馀多独坐，沙月对楼生。
<br>
<br>　　卷704_25  「题东林寺元v上人院」黄滔
<br>
<br>　　庐阜东林寺，良游耻未曾。半生随计吏，一日对禅僧。
<br>
<br>　　泉远携茶看，峰高结伴登。迷津出门是，子细问三乘。
<br>
<br>　　卷704_26  「送陈樵下第东归」黄滔
<br>
<br>　　青山烹茗石，沧海寄家船。虽得重吟历，终难任意眠。
<br>
<br>　　砧疏连寺柳，风爽彻城泉。送目红蕉外，来期已杳然。
<br>
<br>　　卷704_27  「寄陈隐居」黄滔
<br>
<br>　　道经前辈许，名拔后时喧。虚左中兴榜，无先北海尊。
<br>
<br>　　新文汉氏史，别墅谢公村。须到三征处，堂堂谒帝阍。
<br>
<br>　　卷704_28  「寄林宽」黄滔
<br>
<br>　　相知四十年，故国与长安。俱喜今辰在，休论往岁难。
<br>
<br>　　海鸣秋日黑，山直夏风寒。终始前儒道，升沈尽一般。
<br>
<br>　　卷704_29  「退居」黄滔
<br>
<br>　　老归江上村，孤寂欲何言。世乱时人物，家贫后子孙。
<br>
<br>　　青山寒带雨，古木夜啼猿。惆怅西川举，戎装度剑门。
<br>
<br>　　卷704_30  「送友人边游」黄滔
<br>
<br>　　衔杯国门外，分手见残阳。何日还南越，今朝往北荒。
<br>
<br>　　砂城经雨坏，虏骑入秋狂。亲咏关山月，归吟鬓的霜。
<br>
<br>　　卷704_31  「下第出京」黄滔
<br>
<br>　　还失礼官求，花时出雍州。一生为远客，几处未曾游。
<br>
<br>　　故疾江南雨，单衣蓟北秋。茫茫数年事，今日泪俱流。
<br>
<br>　　卷704_32  「游东林寺」黄滔
<br>
<br>　　平生爱山水，下马虎溪时。已到终嫌晚，重游预作期。
<br>
<br>　　寺寒三伏雨，松偃数朝枝。翻译如曾见，白莲开旧池。
<br>
<br>　　卷704_33  「赠怀光上人」黄滔
<br>
<br>　　谢城还拥入，师以接人劳。过午休斋惯，离经吐论高。
<br>
<br>　　顶寒拳素发，珠锐走红绦。终忆泉山寺，听猿看海涛。
<br>
<br>　　卷704_34  「忆庐山旧游」黄滔
<br>
<br>　　前年入庐岳，数宿在灵溪。残烛松堂掩，孤峰月啼。
<br>
<br>　　平生为客老，胜境失云栖。纵有重游日，烟霞会恐迷。
<br>
<br>　　卷704_35  「别友人」黄滔
<br>
<br>　　莫恨东墙下，频伤命不通。苦心如有感，他日自推公。
<br>
<br>　　雨夜扁舟发，花时别酒空。越山烟翠在，终愧卧云翁。
<br>
<br>　　卷704_36  「陈侍御新居」黄滔
<br>
<br>　　幕客开新第，词人遍有诗。山怜九仙近，石买太湖奇。
<br>
<br>　　树势想高日，地形夸得时。自然成避俗，休与白云期。
<br>
<br>　　卷704_37  「寄从兄璞」黄滔
<br>
<br>　　纵征终不起，相与避烟尘。待到中兴日，同看上国春。
<br>
<br>　　新诗说人尽，旧宅落花频。移觅深山住，啼猿作四邻。
<br>
<br>　　卷704_38  「寄李校书游简寂观」黄滔
<br>
<br>　　古观云溪上，孤怀永夜中。梧桐四更雨，山水一庭风。
<br>
<br>　　诗得如何句，仙游最胜宫。却愁逢羽客，相与入烟空。
<br>
<br>　　卷704_39  「寄友人山居」黄滔
<br>
<br>　　断峤沧江上，相思恨阻寻。高斋秋不掩，几夜月当吟。
<br>
<br>　　落石有泉滴，盈庭无树阴。茫茫名利内，何以拂尘襟。
<br>
<br>　　卷704_40  「上刑部卢员外」黄滔
<br>
<br>　　谁识在官意，开门树色间。寻幽频宿寺，乞假拟归山。
<br>
<br>　　半白侵吟鬓，微红见药颜。不知琴月夜，几客得同闲。
<br>
<br>　　卷704_41  「送友人游边」黄滔
<br>
<br>　　虏酒不能浓，纵倾愁亦重。关河初落日，霜雪下穷冬。
<br>
<br>　　野烧枯蓬旋，沙风匹马冲。蓟门无易过，千里断人踪。
<br>
<br>　　卷704_42  「和友人酬寄」黄滔
<br>
<br>　　新发烟霞咏，高人得以传。吟销松际雨，冷咽石间泉。
<br>
<br>　　大国兵戈日，故乡饥馑年。相逢江海上，宁免一潸然。
<br>
<br>　　卷704_43  「下第」黄滔
<br>
<br>　　昨夜孤灯下，阑干泣数行。辞家从早岁，落第在初场。
<br>
<br>　　青草湖田改，单车客路忙。何人立功业，新命到封王。
<br>
<br>　　卷704_44  「过商山」黄滔
<br>
<br>　　燕雁一来后，人人尽到关。如何冲腊雪，独自过商山。
<br>
<br>　　羸马高坡下，哀猿绝壁间。此心无处说，鬓向少年斑。
<br>
<br>　　卷704_45  「旅怀」黄滔
<br>
<br>　　萧飒闻风叶，惊时不自堪。宦名中夜切，人事长年谙。
<br>
<br>　　古画僧留与，新知客遇谈。乡心随去雁，一一到江南。
<br>
<br>　　卷704_46  「冬暮山舍喜标上人见访」黄滔
<br>
<br>　　寂寞三冬杪，深居业尽抛。径松开雪后，砌竹忽僧敲。
<br>
<br>　　茗汲冰销溜，炉烧鹊去巢。共谈慵僻意，微日下林梢。
<br>
<br>　　卷704_47  「关中言怀」黄滔
<br>
<br>　　三秦五岭意，不得不依然。迹寓枯槐曲，业芜芳草川。
<br>
<br>　　花当落第眼，雨暗出城天。层阁浮云外，何人动管弦。
<br>
<br>　　卷704_48  「题友人山居」黄滔
<br>
<br>　　到君栖迹所，竹径与衡门。亦在乾坤内，独无尘俗喧。
<br>
<br>　　新泉浮石藓，崩壁露松根。更说寻僧处，孤峰上啸猿。
<br>
<br>　　卷704_49  「寄敷水卢校书」黄滔
<br>
<br>　　谏省垂清论，仙曹岂久临。虽专良史业，未畏直臣心。
<br>
<br>　　路入丹霄近，家藏华岳深。还如韩吏部，谁不望知音。
<br>
<br>　　卷704_50  「赠明州霍员外」黄滔
<br>
<br>　　惠化如施雨，邻州亦可依。正衙无吏近，高会觉人稀。
<br>
<br>　　海日旗边出，沙禽角外归。四明多隐客，闲约到岩扉。
<br>
<br>　　卷704_51  「题友人山斋」黄滔
<br>
<br>　　疏竹漏斜晖，庭间阴复遗。句成苔石茗，吟弄雪窗棋。
<br>
<br>　　沙草泉经涩，林斋客集迟。西风虚见逼，未拟问京师。
<br>
<br>　　卷704_52  「书事」黄滔
<br>
<br>　　望岁心空切，耕夫尽把弓。千家数人在，一税十年空。
<br>
<br>　　没阵风沙黑，烧城水陆红。飞章奏西蜀，明诏与殊功。
<br>
<br>　　卷704_53  「题山居逸人」黄滔
<br>
<br>　　十亩馀芦苇，新秋看雪霜。世人谁到此，尘念自应忘。
<br>
<br>　　斜日风收钓，深秋雨信梁。不知双阙下，何以谓轩裳。
<br>
<br>　　卷704_54  「题郑山人居」黄滔
<br>
<br>　　履迹遍莓苔，幽枝间药裁。枯杉擎雪朵，破牖触风开。
<br>
<br>　　泉自孤峰落，人从诸洞来。终期宿清夜，斟茗说天台。
<br>
<br>　　卷704_55  「秋晚山居」黄滔
<br>
<br>　　爽气遍搜空，难堪倚望中。孤烟愁落日，高木病西风。
<br>
<br>　　山寂樵声出，露凉蝉思穷。此时尘外事，幽默几人同。
<br>
<br>　　卷704_56  「游山」黄滔
<br>
<br>　　洞门穿瀑布，尘世岂能通。曾有游山客，来逢采药翁。
<br>
<br>　　异花寻复失，幽径蹑还穷。拟作经宵计，风雷立满空。
<br>
<br>　　卷704_57  「题王侍御宅内亭子」黄滔
<br>
<br>　　俗间尘外境，郭内宅中亭。或有人家创，还无莲幕馨。
<br>
<br>　　石曾湖岸见，琴误岳楼听。来客频频说，终须作画屏。
<br>
<br>　　卷704_58  「题道成上人院」黄滔
<br>
<br>　　花宫城郭内，师住亦清凉。何必天台寺，幽禅瀑布房。
<br>
<br>　　簟舒湘竹滑，茗煮蜀芽香。更看道高处，君侯题翠梁。
<br>
<br>　　卷704_59  「贫居冬杪」黄滔
<br>
<br>　　数塞未求通，吾非学养蒙。穷居岁杪雨，孤坐夜深风。
<br>
<br>　　年长惭昭代，才微辱至公。还愁把春酒，双泪污杯中。
<br>
<br>　　卷704_60  「贻张」黄滔
<br>
<br>　　梦思非一日，携手却凄凉。诗见江南雹，游经塞北霜。
<br>
<br>　　驱车先五漏，把菊后重阳。惆怅天边桂，谁教岁岁香。
<br>
<br>　　卷704_61  「晚春关中」黄滔
<br>
<br>　　忍历通庄出，东风舞酒旗。百花无看处，三月到残时。
<br>
<br>　　游塞闻兵起，还吴值岁饥。定唯荒寺里，坐与噪蝉期。
<br>
<br>　　卷704_62  「河梁」黄滔
<br>
<br>　　五原人走马，昨夜到京师。绣户新夫妇，河梁生别离。
<br>
<br>　　陇花开不艳，羌笛静犹悲。惆怅良哉辅，锵锵立凤池。
<br>
<br>　　卷704_63  「送翁拾遗」黄滔
<br>
<br>　　还家俄赴阙，别思肯凄凄。山坐轺车看，诗持谏笔题。
<br>
<br>　　天开中国大，地设四维低。拜舞吾君后，青云更有梯。
<br>
<br>　　卷704_64  「逢友人」黄滔
<br>
<br>　　彼此若飘蓬，二年何所从。帝都秋未入，江馆夜相逢。
<br>
<br>　　瘴岭行冲夏，边沙住隔冬。旅愁论未尽，古寺扣晨钟。
<br>
<br>　　卷704_65  「寄湘中郑明府」黄滔
<br>
<br>　　县与白云连，沧洲况县前。岳僧同夜坐，江月看秋圆。
<br>
<br>　　琴拂莎庭石，茶担乳洞泉。莫耽云水兴，疲俗待君痊。
<br>
<br>　　卷704_66  「寄少常卢同年」黄滔
<br>
<br>　　官拜少常休，青换鹿裘狂歌离乐府，醉梦到瀛洲。
<br>
<br>　　古器岩耕得，神方客谜留。清溪莫沈钓，王者或畋游。
<br>
<br>　　卷704_67  「伤翁外甥」黄滔
<br>
<br>　　江头去时路，归客几纷纷。独在异乡殁，若为慈母闻。
<br>
<br>　　青春成大夜，新雨坏孤坟。应作芝兰出，泉台月桂分。
<br>
<br>　　卷704_68  「东山之游未遂渐逼行期作四十字奉寄翁文尧员外」黄滔
<br>
<br>　　轺车难久驻，须到别离时。北阙定归去，东山空作期。
<br>
<br>　　绿苔劳扫径，丹凤欲衔词。杨柳开帆岸，今朝泪已垂。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
