<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百九十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百九十八
<br>
<br>　　卷898_1  「浣溪沙」张泌
<br>
<br>　　钿毂香车过柳堤，桦烟分处马频嘶，为他沉醉不成泥¤
<br>
<br>　　花满驿亭香露细，杜鹃声断玉蟾低，含情无语倚楼西。
<br>
<br>　　马上凝情忆旧游，照花淹竹小溪流，钿筝罗幕玉搔头¤
<br>
<br>　　早是出门长带月，可堪分袂又经秋，晚风斜日不胜愁。
<br>
<br>　　独立寒阶望月华，露浓香泛小庭花，绣屏愁背一灯斜¤
<br>
<br>　　云雨自从分散后，人间无路到仙家，但凭魂梦访天涯。
<br>
<br>　　依约残眉理旧黄，翠鬟抛掷一簪长，暖风晴日罢朝妆¤
<br>
<br>　　闲折海棠看又拈，玉纤无力惹馀香，此情谁会倚斜阳。
<br>
<br>　　翡翠屏开绣幄红，谢娥无力晓妆慵，锦帷鸳被宿香浓¤
<br>
<br>　　微雨小庭春寂寞，燕飞莺语隔帘栊，杏花凝恨倚东风。
<br>
<br>　　花月香寒悄夜尘，绮筵幽会暗伤神，婵娟依约画屏人¤
<br>
<br>　　人不见时还暂语，令才抛后爱微梗越罗巴锦不胜春。
<br>
<br>　　偏戴花冠白玉簪，睡容新起意沈吟，翠钿金缕镇眉心¤
<br>
<br>　　小槛日斜风悄悄，隔帘零落杏花阴，断香轻碧锁愁深。
<br>
<br>　　晚逐香车入凤城，东风斜揭绣帘轻，慢回娇眼笑盈盈¤
<br>
<br>　　消息未通何计是，便须佯醉且随行，依稀闻道太狂生。
<br>
<br>　　小市东门欲雪天，众中依约见神仙，蕊黄香画贴金蝉¤
<br>
<br>　　饮散黄昏人草草，醉容无语立门前，马嘶尘烘一街烟。
<br>
<br>　　卷898_2  「临江仙」张泌
<br>
<br>　　烟收湘渚秋江静，蕉花露泣愁红。五云双鹤去无踪。
<br>
<br>　　几回魂断，凝望向长空¤
<br>
<br>　　翠竹暗留珠泪怨，闲调宝瑟波中。花鬟月鬓绿云重。
<br>
<br>　　古祠深殿，香冷雨和风。
<br>
<br>　　卷898_3  「女冠子」张泌
<br>
<br>　　露花烟草，寂寞五云三岛。正春深，貌减潜销玉，
<br>
<br>　　香残尚惹襟¤
<br>
<br>　　竹疏虚槛静，松密醮坛阴。何事刘郎去，信沉沉。
<br>
<br>　　卷898_4  「河传」张泌
<br>
<br>　　渺莽云水，惆怅暮帆，去程迢递。夕阳芳草，千里万里，
<br>
<br>　　雁声无限起¤
<br>
<br>　　梦魂悄断烟波里。心如醉，相见何处是？锦屏香冷无睡，
<br>
<br>　　被头多少泪。
<br>
<br>　　红杏，交枝相映，密密鳌Ｒ煌ヅㄑ抟卸风，香融，
<br>
<br>　　透帘栊¤
<br>
<br>　　斜阳似共春光语，蝶争舞，更引流莺妒。魂销千片玉樽前，
<br>
<br>　　神仙，瑶池醉暮天。
<br>
<br>　　卷898_5  「酒泉子」张泌
<br>
<br>　　春雨打窗，惊梦觉来天气晓。画堂深，红焰小，背兰缸¤
<br>
<br>　　酒香喷鼻懒开缸，惆怅更无人共醉。旧巢中，新燕子，
<br>
<br>　　语双双。
<br>
<br>　　紫陌青门，三十六宫春色，御沟辇路暗相通，杏园风¤
<br>
<br>　　咸阳沽酒宝钗空，笑指未央归去，插花走马落残红，
<br>
<br>　　月明中。
<br>
<br>　　卷898_6  「生查子」张泌
<br>
<br>　　相见稀，喜相见，相见还相远。檀画荔支红，金蔓蜻蜓软¤
<br>
<br>　　鱼雁疏，芳信断，花落庭阴晚。可惜玉肌肤，消瘦成慵懒。
<br>
<br>　　卷898_7  「思越人」张泌
<br>
<br>　　燕双飞，莺百转，越波堤下长桥。斗钿花筐金匣恰，
<br>
<br>　　舞衣罗薄纤腰¤
<br>
<br>　　东风澹荡慵无力，黛眉愁聚春碧。满地落花无消息，
<br>
<br>　　月明肠断空忆。
<br>
<br>　　卷898_8  「满宫花」张泌
<br>
<br>　　花正芳，楼似绮，寂寞上阳宫里。钿笼金锁睡鸳鸯，
<br>
<br>　　帘冷露华珠翠¤
<br>
<br>　　娇艳轻盈香雪腻，细雨黄莺双起。东风惆怅欲清明，
<br>
<br>　　公子桥边沉醉。
<br>
<br>　　卷898_9  「柳枝」张泌
<br>
<br>　　腻粉琼妆透碧纱，雪休夸。金凤搔头坠鬓斜，发交加¤
<br>
<br>　　倚著云屏新睡觉，思梦笑。红腮隐出枕函花，有些些。
<br>
<br>　　卷898_10  「南歌子」张泌
<br>
<br>　　柳色遮楼暗，桐花落砌香。画堂开处远风凉，
<br>
<br>　　高卷水精帘额，衬斜阳。
<br>
<br>　　岸柳拖烟绿，庭花照日红。数声蜀魄入帘栊，
<br>
<br>　　惊断碧窗残梦，画屏空。
<br>
<br>　　锦荐红，罗衣绣凤凰。绮疏飘雪北风狂，
<br>
<br>　　帘幕尽垂无事，郁金香。
<br>
<br>　　卷898_11  「江城子」张泌
<br>
<br>　　碧阑干外小中庭，雨初晴，晓莺声。飞絮落花，
<br>
<br>　　时节近清明。睡起卷帘无一事，匀面了，没心情。
<br>
<br>　　浣花溪上见卿卿，脸波秋水明。黛眉轻，绿云高绾，
<br>
<br>　　金簇小蜻蜓。好是问他来得么？和笑道，莫多情。
<br>
<br>　　窄罗衫子薄罗裙，小腰身，晚妆新。每到花时，
<br>
<br>　　长是不宜春。早是自家无气力，更被你，恶怜人。
<br>
<br>　　卷898_12  「河渎神」张泌
<br>
<br>　　古树噪寒鸦，满庭枫叶芦花。昼灯当午隔轻纱，
<br>
<br>　　画阁珠帘影斜¤
<br>
<br>　　门外往来祈赛客，翩翩帆落天涯。回首隔江烟火，
<br>
<br>　　渡头三两人家。
<br>
<br>　　卷898_13  「胡蝶儿」张泌
<br>
<br>　　胡蝶儿，晚春时。阿娇初著淡黄衣，倚窗学画伊¤
<br>
<br>　　还似花间见，双双对对飞。无端和泪拭燕脂，惹教双翅垂。
<br>
<br>　　卷898_14  「如梦令」冯延巳
<br>
<br>　　尘拂玉台鸾镜，凤髻不堪重整。绡帐泣流苏，
<br>
<br>　　愁掩玉屏人静。多病，多病，自是行云无定。
<br>
<br>　　卷898_15  「三台令」冯延巳
<br>
<br>　　春色，春色，依旧青门紫陌。日斜柳暗花嫣，
<br>
<br>　　醉卧春色少年。年少，年少，行乐直须及早。
<br>
<br>　　明月，明月，照得离人愁绝。更深影入空床，
<br>
<br>　　不道帷屏夜长。长夜，长夜，梦到庭花阴下。
<br>
<br>　　南浦，南浦，翠鬟离人何处。当时携手高楼，
<br>
<br>　　依旧楼前水流。流水，流水，中有伤心双泪。
<br>
<br>　　卷898_16  「归国谣」冯延巳
<br>
<br>　　何处笛？深夜梦回情脉脉，竹风檐雨寒窗隔¤
<br>
<br>　　离人几岁无消息，今头白，不眠特地重相忆。
<br>
<br>　　春艳艳，江上晚山三四点，柳丝如剪花如染¤
<br>
<br>　　香闺寂寂门半掩，愁眉敛，泪珠滴破胭脂脸。
<br>
<br>　　江水碧，江上何人吹玉笛，扁舟远送潇湘客¤
<br>
<br>　　芦花千里霜月白，伤行色，来朝便是关山隔。
<br>
<br>　　卷898_17  「长相思」冯延巳
<br>
<br>　　红满枝，绿满枝，宿雨厌厌睡起迟，闲庭花影移¤
<br>
<br>　　忆归期，数归期。梦见虽多相见稀，相逢知几时。
<br>
<br>　　卷898_18  「相见欢」冯延巳
<br>
<br>　　晓窗梦到昭华，向琼家。欹枕残妆一朵，卧枝花¤
<br>
<br>　　情极处，却无语，玉钗斜。翠阁银屏回首，已天涯。
<br>
<br>　　卷898_19  「抛球乐」冯延巳
<br>
<br>　　酒罢歌馀兴未阑，小桥清水共盘桓。波摇梅蕊伤心白，
<br>
<br>　　风入罗衣贴体寒。且莫思归去，须尽笙歌此夕欢。
<br>
<br>　　逐胜归来雨未晴，楼前风重草烟轻。谷莺语软花边过，
<br>
<br>　　水调声长醉里听。款举金觥劝，谁是当筵最有情？
<br>
<br>　　梅落新春入后庭，眼前风物可无情？曲池波晚冰还合，
<br>
<br>　　芳草迎船绿未成。且上高楼望，相共凭阑看月生。
<br>
<br>　　霜积秋山万树红，倚岩楼上挂朱栊。白云天远重重恨，
<br>
<br>　　黄叶烟深淅淅风。仿佛梁州曲，吹在谁家玉笛中。
<br>
<br>　　尽日登高兴未残，红楼人散独盘桓。一钩冷雾悬珠箔，
<br>
<br>　　满面西风凭玉阑。归去须沉醉，小院新池月乍寒。
<br>
<br>　　坐对高楼千万山，雁飞秋色满阑干。烧残红烛暮云合，
<br>
<br>　　飘尽碧梧金井寒。咫尺人千里，犹忆笙歌昨夜欢。
<br>
<br>　　卷898_20  「点绛唇」冯延巳
<br>
<br>　　荫绿围红，梦琼家在桃源住。画桥当路，临水开朱户¤
<br>
<br>　　柳径春深，行到关情处。颦不语，意凭风絮，吹向郎边去。
<br>
<br>　　卷898_21  「酒泉子」冯延巳
<br>
<br>　　庭下花飞。月照妆楼春事晚，珠帘风，兰烛烬，怨空闺¤
<br>
<br>　　迢迢何处寄相思。玉箸零零肠断，屏帏深，更漏永，
<br>
<br>　　梦魂迷。
<br>
<br>　　芳草长川。柳映危桥桥下路，归鸿飞，行人去，碧山边¤
<br>
<br>　　风微烟淡雨萧然。隔岸马嘶何处？九回肠，双脸泪，
<br>
<br>　　夕阳天。
<br>
<br>　　春色融融。飞燕乍来莺未语，小桃寒，垂柳晚，玉楼空¤
<br>
<br>　　天长烟远恨重重。消息燕鸿归去，枕前灯，窗外月，
<br>
<br>　　闭朱笼。
<br>
<br>　　深院空帏。廊下风帘惊宿燕，香印灰，兰烛拢觉来时¤
<br>
<br>　　月明人自捣寒衣。刚爱无端惆怅，阶前行，阑外立，
<br>
<br>　　欲鸡啼。
<br>
<br>　　卷898_22  「采桑子」冯延巳
<br>
<br>　　小庭雨过春将尽，片片花飞。独折残枝，无语凭阑只自知¤
<br>
<br>　　玉堂香暖珠帘卷，双燕来归。君约佳期，肯信韶华得几时。
<br>
<br>　　马嘶人语春风岸，芳草绵绵。杨柳桥边，落日高楼酒旆悬¤
<br>
<br>　　旧愁新恨知多少，目断遥天。独立花前，更听笙歌满画船。
<br>
<br>　　西风半夜帘栊冷，远梦初归。梦过金扉，花谢窗前夜合枝¤
<br>
<br>　　昭阳殿里新翻曲，未有人知。偷取笙吹，惊觉寒蛩到晓啼。
<br>
<br>　　酒阑睡觉天香暖，绣户慵开。香印成灰，独背寒屏理旧眉¤
<br>
<br>　　朦胧却向灯前卧，窗月徘徊。晓梦初回，一夜东风绽早梅。
<br>
<br>　　小堂深静无人到，满院春风。惆怅墙东，一树樱桃带雨红¤
<br>
<br>　　愁心似醉兼如病，欲语还慵。日暮疏钟，双燕归栖画阁中。
<br>
<br>　　画堂灯暖帘栊卷，禁漏丁丁。雨罢寒生，一夜西窗梦不成¤
<br>
<br>　　玉娥重起添香印，回倚孤屏。不语含情，水调何人吹笛声。
<br>
<br>　　笙歌放散人归去，独宿江楼。月上云收，一半珠帘挂玉钩¤
<br>
<br>　　起来检点经游地，处处新愁。凭仗东流，将取离心过橘州。
<br>
<br>　　昭阳记得神仙侣，独自承恩。水殿灯昏，罗幕轻寒夜正春¤
<br>
<br>　　如今别馆添萧索，满面啼痕。旧约犹存，忍把金环别与人。
<br>
<br>　　微风帘幕清明近，花落春残。尊酒留欢，添尽罗衣怯夜寒¤
<br>
<br>　　愁颜恰似烧残烛，珠泪阑干。也欲高拌，争奈相逢情万般。
<br>
<br>　　画堂昨夜愁无睡，风雨凄凄。林鹊争栖，落尽灯花鸡未啼¤
<br>
<br>　　年光往事如流水，休说情迷。玉箸双垂，只是金笼鹦鹉知。
<br>
<br>　　寒蝉欲报三秋候，寂静幽居。叶落闲阶，月透帘栊远梦回¤
<br>
<br>　　昭阳旧恨依前在，休说当时。玉笛才吹，满袖猩猩血又垂。
<br>
<br>　　洞房深夜笙歌散，帘幕重重。斜月朦胧，雨过残花落地红¤
<br>
<br>　　昔年无限伤心事，依旧东风。独倚梧桐，闲想闲思到晓钟。
<br>
<br>　　花前失却游春侣，极目寻芳。满眼悲凉，纵有笙歌亦断肠¤
<br>
<br>　　林间戏蝶帘间燕，各自双双。忍更思量，绿树青苔半夕阳。
<br>
<br>　　卷898_23  「菩萨蛮」冯延巳
<br>
<br>　　金波远逐行云去，疏星时作银河渡。花影卧秋千，
<br>
<br>　　更长人不眠¤
<br>
<br>　　玉筝弹未彻，凤髻黄钗脱。忆梦翠蛾低，微风吹绣衣。
<br>
<br>　　画堂昨夜西风过，绣帘时拂朱门锁。惊梦不成云，
<br>
<br>　　双蛾枕上颦¤
<br>
<br>　　金炉烟袅袅，烛暗纱窗晓。残日尚弯环，玉筝和泪弹。
<br>
<br>　　梅花吹入谁家笛，行云半夜凝空碧。欹枕不成眠，
<br>
<br>　　关山人未还¤
<br>
<br>　　声随幽怨绝，空断澄霜月。月影下重檐，轻风花满帘。
<br>
<br>　　回廊远砌生秋草，梦魂千里青门道。鹦鹉怨长更，
<br>
<br>　　碧笼金锁横¤
<br>
<br>　　罗帏中夜起，霜月清如水。玉露不成圆，宝筝悲断弦。
<br>
<br>　　娇鬟堆枕钗横凤，溶溶春水杨花梦。红烛泪阑干，
<br>
<br>　　翠屏烟浪寒¤
<br>
<br>　　锦壶催画箭，玉佩天涯远。和泪试严妆，落梅飞夜霜。
<br>
<br>　　西风袅袅凌歌扇，秋期正与行云远。花叶脱霜红，
<br>
<br>　　流萤残月中¤
<br>
<br>　　兰闺人在否，千里重楼暮。翠被已销香，梦随寒漏长。
<br>
<br>　　沉沉朱户横金锁，纱窗月影随花过。烛泪欲阑干，
<br>
<br>　　落梅生晚寒¤
<br>
<br>　　宝钗横翠凤，千里香屏梦。云雨已荒凉，江南春草长。
<br>
<br>　　欹鬟堕髻摇双桨，采莲晚出清江上。顾影约流萍，
<br>
<br>　　楚歌娇未成¤
<br>
<br>　　相逢颦翠黛，笑把珠解。家住柳阴中，画桥东复东。
<br>
<br>　　卷898_24  「谒金门」冯延巳
<br>
<br>　　风乍起，吹皱一池春水。闲引鸳鸯芳径里，手挪红杏蕊¤
<br>
<br>　　斗鸭阑干独倚，碧玉搔头斜坠。终日望君君不至，
<br>
<br>　　举头闻鹊喜。
<br>
<br>　　杨柳陌，宝马嘶空无迹。新著荷衣人未识，年年江海客¤
<br>
<br>　　梦觉巫山春色，醉眼飞花狼藉。起舞不辞无气力，
<br>
<br>　　爱君吹玉笛。
<br>
<br>　　卷898_25  「清平乐」冯延巳
<br>
<br>　　深冬寒月，庭户凝霜雪。风雁过时魂断绝，塞管数声呜咽¤
<br>
<br>　　披衣独立披香，流苏乱结愁肠。往事总堪惆怅，
<br>
<br>　　前欢休更思量。
<br>
<br>　　雨晴烟晚，绿水新池满。双燕飞来垂柳院，小阁画帘高卷¤
<br>
<br>　　黄昏独倚朱阑，西南新月眉弯。砌下落花风起，
<br>
<br>　　罗衣特地春寒。
<br>
<br>　　西园春早，夹径抽新草。冰散漪澜生碧沼，寒在梅花先老¤
<br>
<br>　　与君同饮金杯，饮馀相取徘徊。次第小桃将发，
<br>
<br>　　轩车莫厌频来。
<br>
<br>　　卷898_26  「更漏子」冯延巳
<br>
<br>　　风带寒，枝正好，兰蕙无端先老。情悄悄，梦依依，
<br>
<br>　　离人殊未归¤
<br>
<br>　　褰罗幕，凭朱阁，不独堪悲摇落。月东出，雁南飞，
<br>
<br>　　谁家夜捣衣？
<br>
<br>　　夜初长，人近别，梦觉一窗残月。鹦鹉卧，蟪蛄鸣，
<br>
<br>　　西风寒未成¤
<br>
<br>　　红蜡烛，弹棋局，床上画屏山绿。褰绣幌，倚瑶琴，
<br>
<br>　　前欢泪滴襟。
<br>
<br>　　玉炉烟，红烛泪，偏对画堂秋思。眉翠薄，鬓云残，
<br>
<br>　　夜长衾枕寒¤
<br>
<br>　　梧桐树，三更雨，不道离情最苦。一叶叶，一声声，
<br>
<br>　　空阶滴到明。
<br>
<br>　　卷898_27  「喜迁莺」冯延巳
<br>
<br>　　宿莺啼，乡梦断，春树晓朦胧。残灯和烬闭朱栊，
<br>
<br>　　人语隔屏风¤
<br>
<br>　　香已寒，灯已绝，忽忆去年离别。石城花雨倚江楼，
<br>
<br>　　波上木兰舟。
<br>
<br>　　雾鳎风淅淅，杨柳带疏烟。飘飘轻絮满南园，
<br>
<br>　　墙下草芊绵¤
<br>
<br>　　燕初飞，莺已老，拂面春风长好。相逢携酒且高歌，
<br>
<br>　　人生得几何？
<br>
<br>　　卷898_28  「阮郎归」冯延巳
<br>
<br>　　南园春半踏青时，风和闻马嘶。青梅如豆柳如丝，
<br>
<br>　　日长蝴蝶飞¤
<br>
<br>　　花露重，草烟低，人家帘幕垂。秋千慵困解罗衣，
<br>
<br>　　画梁双燕栖。
<br>
<br>　　角声吹断陇梅枝，孤窗月影低。塞鸿无限欲惊飞，
<br>
<br>　　城乌休夜啼¤
<br>
<br>　　寻断梦，掩深闺，行人去路迷。门前杨柳绿阴齐，
<br>
<br>　　何时闻马嘶。
<br>
<br>　　卷898_29  「贺圣朝」冯延巳
<br>
<br>　　金丝帐暖牙床稳，怀香方寸，轻颦轻笑，汗珠微透，
<br>
<br>　　柳沾花润¤
<br>
<br>　　云鬟斜坠，春应未已，不胜娇困。半欹犀枕，乱缠珠被，
<br>
<br>　　转羞人问。
<br>
<br>　　卷898_30  「应天长」冯延巳
<br>
<br>　　石城山下桃花绽，宿雨初晴云未散。南去棹，北飞雁，
<br>
<br>　　水阔山遥肠欲断¤
<br>
<br>　　倚楼情绪懒，惆怅春心无限。燕度蒹葭风晚，欲归愁满面。
<br>
<br>　　卷898_31  「醉花间」冯延巳
<br>
<br>　　独立阶前星又月，帘栊偏皎洁。霜树尽空枝，肠断丁香结¤
<br>
<br>　　夜深寒不寐，疑恨何曾歇。凭阑干欲折，两条玉箸为君垂，
<br>
<br>　　此宵情，谁共说。
<br>
<br>　　月落霜繁深院闭，洞房人正睡。桐树倚雕檐，金井临瑶砌¤
<br>
<br>　　晓风寒不啻，独立成憔悴。闲愁浑未已，离人心绪自无端，
<br>
<br>　　莫思量，休退悔。
<br>
<br>　　卷898_32  「芳草渡」冯延巳
<br>
<br>　　梧桐落，蓼花秋。烟初冷，雨才收，萧条风物正堪愁。
<br>
<br>　　人去后，多少恨，在心头¤
<br>
<br>　　燕鸿远，羌笛怨，渺渺澄波一片。山如黛，月如钩。
<br>
<br>　　笙歌散，梦魂断，倚高楼。
<br>
<br>　　卷898_33  「南乡子」冯延巳
<br>
<br>　　细雨湿流光，芳草年年与恨长。烟锁凤楼无限事，茫茫。
<br>
<br>　　鸾镜鸳衾两断肠¤
<br>
<br>　　魂梦任悠扬，睡起杨花满绣床。薄幸不来门半掩，斜阳。
<br>
<br>　　负你残春泪几行。
<br>
<br>　　细雨泣秋风，金凤花残满地红。闲蹙黛眉慵不语，情绪。
<br>
<br>　　寂寞相思知几许¤
<br>
<br>　　玉枕拥孤衾，挹恨还闻岁月深。帘卷曲房谁共醉，憔悴。
<br>
<br>　　惆怅秦楼弹粉泪。
<br>
<br>　　卷898_34  「舞春风（一名瑞鹧鸪）」冯延巳
<br>
<br>　　严妆才罢怨春风，粉墙画壁宋家东。蕙兰有恨枝尤绿，
<br>
<br>　　桃李无言花自红¤
<br>
<br>　　燕燕巢儿罗幕卷，莺莺啼处凤楼空。少年薄幸知何处，
<br>
<br>　　每夜归来春梦中。
<br>
<br>　　卷898_35  「虞美人」冯延巳
<br>
<br>　　玉钩鸾柱调鹦鹉，宛转留春语。云屏冷落画堂空，
<br>
<br>　　薄晚春寒、无奈落花风¤
<br>
<br>　　搴帘燕子低飞去，拂镜尘莺舞。不知今夜月眉弯，
<br>
<br>　　谁佩同心双结、倚阑干。
<br>
<br>　　春风拂拂横秋水，掩映遥相对。只知长作碧窗期，
<br>
<br>　　谁信东风、吹散彩云飞¤
<br>
<br>　　银屏梦与飞鸾远，只有珠帘卷。杨花零落月溶溶，
<br>
<br>　　尘掩玉筝弦柱、画堂空。
<br>
<br>　　卷898_36  「临江仙」冯延巳
<br>
<br>　　冷红飘起桃花片，青春意绪阑珊。高楼帘幕卷轻寒。
<br>
<br>　　酒馀人散，独自倚阑干¤
<br>
<br>　　夕阳千里连芳草，风光愁杀王孙。徘徊飞尽碧天云。
<br>
<br>　　凤城何处，明月照黄昏。
<br>
<br>　　卷898_37  「蝶恋花」冯延巳
<br>
<br>　　窗外寒鸡天欲曙，香印成灰，坐起浑无绪。
<br>
<br>　　庭际高梧凝宿雾，卷帘双鹊惊飞去¤
<br>
<br>　　屏上罗衣闲绣缕，一晌关情，忆遍江南路。
<br>
<br>　　夜夜梦魂休谩语，已知前事无情处。
<br>
<br>　　萧索清秋珠泪坠，枕簟微凉，展转浑无寐。
<br>
<br>　　残酒欲醒中夜起，月明如练天如水¤
<br>
<br>　　阶下寒声啼络纬，庭树金风，悄悄重门闭。
<br>
<br>　　可惜旧欢携手地，思量一夕成憔悴。
<br>
<br>　　几度凤楼同饮宴，此夕相逢，却胜当时见。
<br>
<br>　　低语前欢频转面，双眉敛恨春山远¤
<br>
<br>　　蜡烛泪流羌笛怨，偷整罗衣，欲唱情犹懒。
<br>
<br>　　醉里不辞金爵满，阳关一曲肠千断。
<br>
<br>　　几日行云何处去，忘了归来，不道春将暮。
<br>
<br>　　百草千花寒食路，香车系在谁家树¤
<br>
<br>　　泪眼倚楼频独语，双燕飞来，陌上相逢否？
<br>
<br>　　撩乱春愁如柳絮，悠悠梦里无寻处。
<br>
<br>　　六曲阑干偎碧树，杨柳风轻，展尽黄金缕。
<br>
<br>　　谁把钿筝移玉柱，穿帘海燕双飞去¤
<br>
<br>　　满眼游丝兼落絮，红杏开时，一霎清明雨。
<br>
<br>　　浓醉觉来莺乱语，惊残好梦无寻处。
<br>
<br>　　谁道闲情抛弃久，每到春来，惆怅还依旧。
<br>
<br>　　日日花前常病酒，不辞镜里朱颜瘦¤
<br>
<br>　　河畔青芜堤上柳，为问新愁，何事年年有。
<br>
<br>　　独立小楼风满袖，平林新月人归后。
<br>
<br>　　卷898_38  「寿山曲」冯延巳
<br>
<br>　　铜壶滴漏初尽，高x鸡鸣半空。催启五门金锁，
<br>
<br>　　犹垂三殿帘栊。阶前御柳摇绿，仗下宫花散红。
<br>
<br>　　鸳瓦数行晓日，鸾旗百尺春风。侍臣舞蹈重拜，
<br>
<br>　　圣寿南山永同。
<br>
<br>　　卷898_39  「思越人（与本调不同）」冯延巳
<br>
<br>　　酒醒情怀恶，金缕褪，玉肌如削。寒食过却，海棠零落¤
<br>
<br>　　乍倚遍，阑干烟淡薄，翠幕帘栊画阁。春睡著，觉来失，
<br>
<br>　　秋千期约。
<br>
<br>　　卷898_40  「上行杯（与本调不同）」冯延巳
<br>
<br>　　落梅暑雨消残粉，云重烟深寒食近。罗幕遮香，
<br>
<br>　　柳外秋千出画墙¤
<br>
<br>　　春山颠倒钗横凤，飞絮入帘春睡重。梦里佳期，
<br>
<br>　　只许庭花与月知。
<br>
<br>　　卷898_41  「薄命妾」冯延巳
<br>
<br>　　春日宴，绿酒一杯歌一遍。再拜陈三愿¤
<br>
<br>　　一愿郎君千岁，二愿妾身长健。三愿如同梁上燕，
<br>
<br>　　岁岁长相见。
<br>
<br>　　卷898_42  「金错刀（一名醉瑶瑟）」冯延巳
<br>
<br>　　双玉斗，百琼壶，佳人欢饮笑喧呼。麒麟欲画时难偶，
<br>
<br>　　鸥鹭何猜兴不孤¤
<br>
<br>　　歌婉转，醉模糊，高烧银烛卧流苏。只销几觉懵腾睡，
<br>
<br>　　身外功名任有无。
<br>
<br>　　日融融，草芊芊，黄莺求友啼林前。柳条袅袅拖金线，
<br>
<br>　　花蕊茸茸簇锦毡¤
<br>
<br>　　鸠逐妇，燕穿帘，狂蜂浪蝶相翩翩。春光堪赏还堪玩，
<br>
<br>　　恼杀东风误少年。
<br>
<br>　　卷898_43  「忆江南（二首，与本调不同）」冯延巳
<br>
<br>　　去岁迎春楼上月，正是西窗，夜凉时节。
<br>
<br>　　玉人贪睡坠钗云，粉消妆薄见天真¤
<br>
<br>　　人非风月长依旧，破镜尘筝一梦经年瘦。
<br>
<br>　　今宵帘幕扬花阴，空馀枕泪独伤心。
<br>
<br>　　今日相逢花未发，正是去年，别离时节。
<br>
<br>　　东风次第有花开，恁时须约却重来¤
<br>
<br>　　重来不怕花堪折，只恐明年花发人离别。
<br>
<br>　　别离若向百花时，东风弹泪有谁知？
<br>
<br>　　卷898_44  「木兰花」徐昌图
<br>
<br>　　沉檀烟起盘红雾，一箭霜风吹绣户。汉宫花面学梅妆，
<br>
<br>　　谢女雪诗栽柳絮¤
<br>
<br>　　长垂夹幕孤鸾舞，旋炙银笙双凤语。红窗酒病嚼寒冰，
<br>
<br>　　冰损相思无梦处。
<br>
<br>　　卷898_45  「临江仙」徐昌图
<br>
<br>　　饮散离亭西去，浮生常恨飘蓬。回头烟柳渐重重。
<br>
<br>　　淡云孤雁远，寒日暮天红¤
<br>
<br>　　今夜画船何处，潮平淮月朦胧。酒醒人静奈愁浓。
<br>
<br>　　残灯孤枕梦，轻浪五更风。
<br>
<br>　　卷898_46  「河传」徐昌图
<br>
<br>　　秋光满目，风清露白，莲红水绿。何处梦回，
<br>
<br>　　弄珠拾翠盈盈，倚阑桡，眉黛蹙¤
<br>
<br>　　采莲调稳，吴侣声相续，倚棹吴江曲。鹭起暮天，
<br>
<br>　　几双交颈鸳鸯，入芦花深处宿。
<br>
<br>　　卷898_47  「抛球乐」徐铉
<br>
<br>　　歌舞送飞球，金觥碧玉筹。管弦桃李月，帘幕凤凰楼。
<br>
<br>　　一笑千场醉，浮生任白头。
<br>
<br>　　灼灼傅花枝，纷纷度画纭２恢红烛下，照见彩球飞。
<br>
<br>　　借势因期克，巫山暮雨归。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
