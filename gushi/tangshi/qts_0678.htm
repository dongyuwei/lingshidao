<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百七十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百七十八
<br>
<br>　　卷678_1  「中秋夜有怀」许彬
<br>
<br>　　趋驰早晚休，一岁又残秋。若只如今日，何难致白头。
<br>
<br>　　沧波归处远，旅舍向边愁。赖见前贤说，穷通不自由。
<br>
<br>　　卷678_2  「寻白石山人涧」许彬
<br>
<br>　　路穷川岛上，果值古仙家。阴洞长鸣磬，石泉寒泛花。
<br>
<br>　　莓苔深峭壁，烟霭积层崖。难见囊中术，人间有岁华。
<br>
<br>　　卷678_3  「游头陀寺上方」许彬
<br>
<br>　　高步陟崔嵬，吟闲路惜回。寺从何代有，僧是梵宫来。
<br>
<br>　　暮霭连沙积，馀霞逼槛开。更期招静者，长啸上方台。
<br>
<br>　　卷678_4  「归山夜发湖中」许彬
<br>
<br>　　广泽去无边，夜程风信偏。疏星遥抵浪，远烧似迎船。
<br>
<br>　　响岳猿相次，翻空雁接连。北归家业就，深处更逾年。
<br>
<br>　　卷678_5  「同友人会裴明府县楼」许彬
<br>
<br>　　开阁雨吹尘，陶家揖上宾。湖山万叠翠，汀树一行春。
<br>
<br>　　景逼归檐燕，歌喧已醉身。登临兴未足，喜有数年因。
<br>
<br>　　卷678_6  「荆山夜泊与亲友遇」许彬
<br>
<br>　　山海两分歧，停舟偶此期。别来何限意，相见却无词。
<br>
<br>　　坐永神疑梦，愁多鬓欲丝。趋名易迟晚，此去莫经时。
<br>
<br>　　卷678_7  「北游夜怀」许彬
<br>
<br>　　苦心终是否，舍此复无营。已致归成晚，非缘去有程。
<br>
<br>　　馆空吟向月，霜曙坐闻更。住久谁相问，驰羸又独行。
<br>
<br>　　卷678_8  「重经汉南」许彬
<br>
<br>　　分散多如此，人情岂自由。重来看月夕，不似去年秋。
<br>
<br>　　息虑虽孤寝，论空未识愁。须同醉乡者，万事付江流。
<br>
<br>　　卷678_9  「湘江」许彬
<br>
<br>　　孤舟方此去，嘉景称于闻。烟尽九峰雪，雨生诸派云。
<br>
<br>　　沙寒鸿鹄聚，底极龟鱼分。异日谁为侣，逍遥耕钓群。
<br>
<br>　　卷678_10  「黔中书事」许彬
<br>
<br>　　巴蜀水南偏，山穷塞垒宽。岁时将近腊，草树未知寒。
<br>
<br>　　独啼朝雨，群牛向暮滩。更闻蛮俗近，烽火不艰难。
<br>
<br>　　卷678_11  「经李翰林庐山屏风叠所居」许彬
<br>
<br>　　放逐非多罪，江湖偶不回。深居应有谓，济代岂无才。
<br>
<br>　　叠t晴舒障，寒川暗动雷。谁能续高兴，醉死一千杯。
<br>
<br>　　卷678_12  「酬简寂熊尊师以赵员外庐山草堂见借」许彬
<br>
<br>　　岂易投居止，庐山得此峰。主人曾已许，仙客偶相逢。
<br>
<br>　　顾己恩难答，穷经业未慵。还能励僮仆，稍更补杉松。
<br>
<br>　　卷678_13  「寄怀孙处士」许彬
<br>
<br>　　生平酌与吟，谁是见君心。上国一归去，沧波闲至今。
<br>
<br>　　钟繁秋寺远，岸阔晚涛深。疏放长如此，何人更得寻。
<br>
<br>　　卷678_14  「汉南怀友人」许彬
<br>
<br>　　此身西复东，何计此相逢。梦尽吴越水，恨深湘汉钟。
<br>
<br>　　积云开去路，曙雪叠前峰。谁即知非旧，怜君忽见容。
<br>
<br>　　卷678_15  「送人下第归江州」许彬
<br>
<br>　　名高不俟召，操赋献君门。偶屈应缘数，他人尽为冤。
<br>
<br>　　新春城外路，旧隐水边村。归去无劳久，知音待更论。
<br>
<br>　　卷678_16  「送苏处士归西山」许彬
<br>
<br>　　南游何所为，一箧又空归。守道安清世，无心换白衣。
<br>
<br>　　深溪猿共暮，绝顶客来稀。早晚还相见，论诗更及微。
<br>
<br>　　卷678_17  「送李处士归山」许彬
<br>
<br>　　旧山来复去，不与世人论。得道书留箧，忘机酒满尊。
<br>
<br>　　溪轩松偃坐，石室水临门。应有频相访，相看坐到昏。
<br>
<br>　　卷678_18  「送新罗客归」许彬
<br>
<br>　　君家沧海外，一别见何因。风土难知教，程途自致贫。
<br>
<br>　　浸天波色晚，横吹鸟行春。明发千樯下，应为更远人。
<br>
<br>　　卷678_19  「府试莱城晴日望三山」许彬
<br>
<br>　　不易识蓬瀛，凭高望有程。盘根出巨浸，远色到孤城。
<br>
<br>　　隐隐排云峻，层层就日明。净收残霭尽，浮动嫩岚轻。
<br>
<br>　　纵目徒多暇，驰心累发诚。从容更何往，此路彻三清。
<br>
<br>　　卷678_20  「题故李宾客庐山草堂」许彬
<br>
<br>　　难穷林下趣，坐使致君恩。术业行当代，封章动谏垣。
<br>
<br>　　已明邪佞迹，几雪薜萝冤。报主深知此，忧民讵可论。
<br>
<br>　　名将山共古，迹与道俱存。为谢重来者，何人更及门。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
