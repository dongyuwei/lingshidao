<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百二十七</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百二十七
<br>
<br>　　卷427_1  「骊宫高－美天子重惜人之财力也」白居易
<br>
<br>　　高高骊山上有宫，朱楼紫殿三四重。迟迟兮春日，
<br>
<br>　　玉L暖兮温泉溢。袅袅兮秋风，山蝉鸣兮宫树红。
<br>
<br>　　翠华不来岁月久，墙有衣兮瓦有松。吾君在位已五载，
<br>
<br>　　何不一幸乎其中。西去都门几多地，吾君不游有深意。
<br>
<br>　　一人出兮不容易，六宫从兮百司备。八十一车千万骑，
<br>
<br>　　朝有宴饫暮有赐。中人之产数百家，未足充君一日费。
<br>
<br>　　吾君修己人不知，不自逸兮不自嬉。吾君爱人人不识，
<br>
<br>　　不伤财兮不伤力。骊宫高兮高入云，君之来兮为一身，
<br>
<br>　　君之不来兮为万人。
<br>
<br>　　卷427_2  「百炼镜－辨皇王鉴也」白居易
<br>
<br>　　百炼镜，F范非常规，日辰处所灵且o.江心波上舟中铸，
<br>
<br>　　五月五日日午时。琼粉金膏磨莹已，化为一片秋潭水。
<br>
<br>　　镜成将献蓬莱宫，扬州长吏手自封。人间臣妾不合照，
<br>
<br>　　背有九五飞天龙。人人呼为天子镜，我有一言闻太宗。
<br>
<br>　　太宗常以人为镜，鉴古鉴今不鉴容。四海安危居掌内，
<br>
<br>　　百王治乱悬心中。乃知天子别有镜，不是扬州百炼铜。
<br>
<br>　　卷427_3  「青石－激忠烈也」白居易
<br>
<br>　　青石出自蓝田山，兼车运载来长安。工人磨琢欲何用，
<br>
<br>　　石不能言我代言。不愿作人家墓前神道碣，
<br>
<br>　　坟土未干名已灭。不愿作官家道旁德政碑，
<br>
<br>　　不镌实录镌虚辞。愿为颜氏段氏碑，雕镂太尉与太师。
<br>
<br>　　刻此两片坚贞质，状彼二人忠烈姿。义心如石屹不转，
<br>
<br>　　死节如石确不移。如观奋击朱日，似见叱诃希烈时。
<br>
<br>　　各于其上题名谥，一置高山一沉水。陵谷虽迁碑独存，
<br>
<br>　　骨化为尘名不死。长使不忠不烈臣，观碑改节慕为人。
<br>
<br>　　慕为人，劝事君。
<br>
<br>　　卷427_4  「两朱阁－刺佛寺浸多也」白居易
<br>
<br>　　两朱阁，南北相对起。借问何人家，贞元双帝子。
<br>
<br>　　帝子吹箫双得仙，五云飘u飞上天。第宅亭台不将去，
<br>
<br>　　化为佛寺在人间。妆阁伎楼何寂静，柳似舞腰池似镜。
<br>
<br>　　花落黄昏悄悄时，不闻歌吹闻钟磬。寺门敕榜金字书，
<br>
<br>　　尼院佛庭宽有馀。青苔明月多闲地，比屋疲人无处居。
<br>
<br>　　忆昨平阳宅初置，吞并平人几家地。仙去双双作梵宫，
<br>
<br>　　渐恐人间尽为寺。
<br>
<br>　　卷427_5  「西凉伎－刺封疆之臣也」白居易
<br>
<br>　　西凉伎，假面胡人假狮子。刻木为头丝作尾，
<br>
<br>　　金镀眼睛银帖齿。奋迅毛衣摆双耳，如从流沙来万里。
<br>
<br>　　紫髯深目两胡儿，鼓舞跳梁前致辞。应似凉州未陷日，
<br>
<br>　　安西都护进来时。须臾云得新消息，安西路绝归不得。
<br>
<br>　　泣向狮子涕双垂，凉州陷没知不知。狮子回头向西望，
<br>
<br>　　哀吼一声观者悲。贞元边将爱此曲，醉坐笑看看不足。
<br>
<br>　　娱宾犒士宴监军，狮子胡儿长在目。有一征夫年七十，
<br>
<br>　　见弄凉州低面泣。泣罢敛手白将军，主忧臣辱昔所闻。
<br>
<br>　　自从天宝兵戈起，犬戎日夜吞西鄙。凉州陷来四十年，
<br>
<br>　　河陇侵将七千里。平时安西万里疆，今日边防在凤翔。
<br>
<br>　　缘边空屯十万卒，饱食温衣闲过日。遗民肠断在凉州，
<br>
<br>　　将卒相看无意收。天子每思长痛惜，将军欲说合惭羞。
<br>
<br>　　奈何仍看西凉伎，取笑资欢无所愧。纵无智力未能收，
<br>
<br>　　忍取西凉弄为戏。
<br>
<br>　　卷427_6  「八骏图－戒奇物、惩佚游也」白居易
<br>
<br>　　穆王八骏天马驹，后人爱之写为图。背如龙兮颈如象，
<br>
<br>　　骨耸筋高脂肉壮。日行万里疾如飞，穆王独乘何所之。
<br>
<br>　　四荒八极蹋欲遍，三十二蹄无歇时。属车轴折趁不及，
<br>
<br>　　黄屋草生弃若遗。瑶池西赴王母宴，七庙经年不亲荐。
<br>
<br>　　璧台南与盛姬游，明堂不复朝诸侯。白云黄竹歌声动，
<br>
<br>　　一人荒乐万人愁。周从后稷至文武，积德累功世勤苦。
<br>
<br>　　岂知才及四代孙，心轻王业如灰土。由来尤物不在大，
<br>
<br>　　能荡君心则为害。文帝却之不肯乘，千里马去汉道兴。
<br>
<br>　　穆王得之不为戒，八骏驹来周室坏。至今此物尚称珍，
<br>
<br>　　不知房星之精下为怪。八骏图，君莫爱。
<br>
<br>　　卷427_7  「涧底松－念寒俊也」白居易
<br>
<br>　　有松百尺大十围，生在涧底寒且卑。涧深山险人路绝，
<br>
<br>　　老死不逢工度之。天子明堂欠梁木，此求彼有两不知。
<br>
<br>　　谁喻苍苍造物意，但与之材不与地。金张世禄原宪贫，
<br>
<br>　　牛衣寒贱貂蝉贵。貂蝉与牛衣，高下虽有殊。高者未必贤，
<br>
<br>　　下者未必愚。君不见沉沉海底生珊瑚，历历天上种白榆。
<br>
<br>　　卷427_8  「牡丹芳－美天子忧农也」白居易
<br>
<br>　　牡丹芳，牡丹芳，黄金蕊绽红玉房。千片赤英霞烂烂，
<br>
<br>　　百枝绛点灯煌煌。照地初开锦绣段，当风不结兰麝囊。
<br>
<br>　　仙人琪树白无色，王母桃花小不香。宿露轻盈泛紫艳，
<br>
<br>　　朝阳照耀生红光。红紫二色间深浅，向背万态随低昂。
<br>
<br>　　映叶多情隐羞面，卧丛无力含醉妆。低娇笑容疑掩口，
<br>
<br>　　凝思怨人如断肠。姿贵彩信奇绝，杂卉乱花无比方。
<br>
<br>　　石竹金钱何细碎，芙蓉芍药苦寻常。遂使王公与卿士，
<br>
<br>　　游花冠盖日相望。庳车软舆贵公主，香衫细马豪家郎。
<br>
<br>　　卫公宅静闭东院，西明寺深开北廊。戏蝶双舞看人久，
<br>
<br>　　残莺一声春日长。共愁日照芳难驻，仍张帷幕垂阴凉。
<br>
<br>　　花开花落二十日，一城之人皆若狂。三代以还文胜质，
<br>
<br>　　人心重华不重实。重华直至牡丹芳，其来有渐非今日。
<br>
<br>　　元和天子忧农桑，恤下动天天降祥。去岁嘉禾生九穗，
<br>
<br>　　田中寂寞无人至。今年瑞麦分两歧，君心独喜无人知。
<br>
<br>　　无人知，可叹息。我愿暂求造化力，减却牡丹妖艳色。
<br>
<br>　　少回卿士爱花心，同似吾君忧稼穑。
<br>
<br>　　卷427_9  「红线毯－忧蚕桑之费也」白居易
<br>
<br>　　红线毯，择茧缲丝清水煮，拣丝练线红蓝染。
<br>
<br>　　染为红线红于蓝，织作披香殿上毯。披香殿广十丈馀，
<br>
<br>　　红线织成可殿铺。彩丝茸茸香拂拂，线软花虚不胜物。
<br>
<br>　　美人蹋上歌舞来，罗袜绣鞋随步没。太原毯涩毳缕硬，
<br>
<br>　　蜀都褥薄锦花冷，不如此毯温且柔，年年十月来宣州。
<br>
<br>　　宣城太守加样织，自谓为臣能竭力。百夫同担进宫中，
<br>
<br>　　线厚丝多卷不得。宣城太守知不知，一丈毯，千两丝。
<br>
<br>　　地不知寒人要暖，少夺人衣作地衣。
<br>
<br>　　卷427_10  「杜陵叟－伤农夫之困也」白居易
<br>
<br>　　杜陵叟，杜陵居，岁种薄田一顷馀。三月无雨旱风起，
<br>
<br>　　麦苗不秀多黄死。九月降霜秋早寒，禾穗未熟皆青干。
<br>
<br>　　长吏明知不申破，急敛暴征求考课。典桑卖地纳官租，
<br>
<br>　　明年衣食将何如。剥我身上帛，夺我口中粟。
<br>
<br>　　虐人害物即豺狼，何必钩爪锯牙食人肉。不知何人奏皇帝，
<br>
<br>　　帝心恻隐知人弊。白麻纸上书德音，京畿尽放今年税。
<br>
<br>　　昨日里胥方到门，手持尺牒榜乡村。十家租税九家毕，
<br>
<br>　　虚受吾君蠲免恩。
<br>
<br>　　卷427_11  「缭绫－念女工之劳也」白居易
<br>
<br>　　缭绫缭绫何所似，不似罗绡与纨绮。应似天台山上月明前，
<br>
<br>　　四十五尺瀑布泉。中有文章又奇绝，地铺白烟花簇雪。
<br>
<br>　　织者何人衣者谁，越溪寒女汉宫姬。去年中使宣口敕，
<br>
<br>　　天上取样人间织。织为云外秋雁行，染作江南春水色。
<br>
<br>　　广裁衫袖长制裙，金斗熨波刀翦纹。异彩奇文相隐映，
<br>
<br>　　转侧看花花不定。昭阳舞人恩正深，春衣一对直千金。
<br>
<br>　　汗沾粉污不再著，曳土蹋泥无惜心。缭绫织成费功绩，
<br>
<br>　　莫比寻常缯与帛。丝细缲多女手疼，扎扎千声不盈尺。
<br>
<br>　　昭阳殿里歌舞人。若见织时应也惜。
<br>
<br>　　卷427_12  「卖炭翁－苦官市也」白居易
<br>
<br>　　卖炭翁，伐薪烧炭南山中。满面尘灰烟火色，
<br>
<br>　　两鬓苍苍十指黑。卖炭得钱何所营，身上衣裳口中食。
<br>
<br>　　可怜身上衣正单，心忧炭贱愿天寒。夜来城上一尺雪，
<br>
<br>　　晓驾炭车辗冰辙。牛困人饥日已高，市南门外泥中歇。
<br>
<br>　　翩翩两骑来是谁，黄衣使者白衫儿。手把文书口称敕，
<br>
<br>　　回车叱牛牵向北。一车炭，千馀斤，官使驱将惜不得。
<br>
<br>　　半匹红纱一丈绫，系向牛头充炭直。
<br>
<br>　　卷427_13  「母别子－刺新间旧也」白居易
<br>
<br>　　母别子，子别母，白日无光哭声苦。关西骠骑大将军，
<br>
<br>　　去年破虏新策勋。敕赐金钱二百万，洛阳迎得如花人。
<br>
<br>　　新人迎来旧人弃，掌上莲花眼中刺。迎新弃旧未足悲，
<br>
<br>　　悲在君家留两儿。一始扶行一初坐，坐啼行哭牵人衣。
<br>
<br>　　以汝夫妇新燕婉，使我母子生别离。不如林中乌与鹊，
<br>
<br>　　母不失雏雄伴雌。应似园中桃李树，花落随风子在枝。
<br>
<br>　　新人新人听我语，洛阳无限红楼女。但愿将军重立功，
<br>
<br>　　更有新人胜于汝。
<br>
<br>　　卷427_14  「阴山道－疾贪虏也」白居易
<br>
<br>　　阴山道，阴山道，纥逻敦肥水泉好。每至戎人送马时，
<br>
<br>　　道旁千里无纤草。草尽泉枯马病羸，飞龙但印骨与皮。
<br>
<br>　　五十匹缣易一匹，缣去马来无了日。养无所用去非宜，
<br>
<br>　　每岁死伤十六七。缣丝不足女工苦，疏织短截充匹数。
<br>
<br>　　藕丝蛛网三丈馀，回纥诉称无用处。咸安公主号可敦，
<br>
<br>　　远为可汗频奏论。元和二年下新敕，内出金帛酬马直。
<br>
<br>　　仍诏江淮马价缣，从此不令疏短织。合罗将军呼万岁，
<br>
<br>　　捧授金银与缣彩。谁知黠虏启贪心，明年马多来一倍。
<br>
<br>　　缣渐好，马渐多。阴山虏，奈尔何。
<br>
<br>　　卷427_15  「时世妆－儆戎也」白居易
<br>
<br>　　时世妆，时世妆，出自城中传四方。时世流行无远近，
<br>
<br>　　腮不施朱面无粉。乌膏注唇唇似泥，双眉画作八字低。
<br>
<br>　　妍媸黑白失本态，妆成尽似含悲啼。圆鬟无鬓堆髻样，
<br>
<br>　　斜红不晕赭面状。昔闻被发伊川中，辛有见之知有戎。
<br>
<br>　　元和妆梳君记取，髻堆面赭非华风。
<br>
<br>　　卷427_16  「李夫人－鉴嬖惑也」白居易
<br>
<br>　　汉武帝，初丧李夫人。夫人病时不肯别，死后留得生前恩。
<br>
<br>　　君恩不尽念未已，甘泉殿里令写真。丹青画出竟何益，
<br>
<br>　　不言不笑愁杀人。又令方士合灵药，玉釜煎炼金炉焚。
<br>
<br>　　九华帐深夜悄悄，反魂香降夫人魂。夫人之魂在何许，
<br>
<br>　　香烟引到焚香处。既来何苦不须臾，缥缈悠扬还灭去。
<br>
<br>　　去何速兮来何迟，是耶非耶两不知。翠蛾仿佛平生貌，
<br>
<br>　　不似昭阳寝疾时。魂之不来君心苦，魂之来兮君亦悲。
<br>
<br>　　背灯隔帐不得语，安用暂来还见违。伤心不独汉武帝，
<br>
<br>　　自古及今皆若斯。君不见穆王三日哭，重璧台前伤盛姬。
<br>
<br>　　又不见泰陵一掬泪，马嵬坡下念杨妃。
<br>
<br>　　纵令妍姿艳质化为土，此恨长在无销期。
<br>
<br>　　生亦惑，死亦惑，尤物惑人忘不得。
<br>
<br>　　人非木石皆有情，不如不遇倾城色。
<br>
<br>　　卷427_17  「陵园妾－怜幽闭也（一作托幽闭，喻被谗遭黜也）」白居易
<br>
<br>　　陵园妾，颜色如花命如叶。命如叶薄将奈何，
<br>
<br>　　一奉寝宫年月多。年月多，时光换，春愁秋思知何限。
<br>
<br>　　青丝发落丛鬓疏，红玉肤销系裙慢。忆昔宫中被妒猜，
<br>
<br>　　因谗得罪配陵来。老母啼呼趁车别，中官监送锁门回。
<br>
<br>　　山宫一闭无开日，未死此身不令出。松门到晓月裴回，
<br>
<br>　　柏城尽日风萧瑟。松门柏城幽闭深，闻蝉听燕感光阴。
<br>
<br>　　眼看菊蕊重阳泪，手把梨花寒食心。把花掩泪无人见，
<br>
<br>　　绿芜墙绕青苔院。四季徒支妆粉钱，三朝不识君王面。
<br>
<br>　　遥想六宫奉至尊，宣徽雪夜浴堂春。雨露之恩不及者，
<br>
<br>　　犹闻不啻三千人。三千人，我尔君恩何厚薄。
<br>
<br>　　愿令轮转直陵园，三岁一来均苦乐。
<br>
<br>　　卷427_18  「盐商妇－恶幸人也」白居易
<br>
<br>　　盐商妇，多金帛，不事田农与蚕绩。南北东西不失家，
<br>
<br>　　风水为乡船作宅。本是扬州小家女，嫁得西江大商客。
<br>
<br>　　绿鬟富去金钗多，皓腕肥来银钏窄。前呼苍头后叱婢，
<br>
<br>　　问尔因何得如此。婿作盐商十五年，不属州县属天子。
<br>
<br>　　每年盐利入官时，少入官家多入私。官家利薄私家厚，
<br>
<br>　　盐铁尚书远不知。何况江头鱼米贱，红脍黄橙香稻饭。
<br>
<br>　　饱食浓妆倚柁楼，两朵红腮花欲绽。盐商妇，有幸嫁盐商。
<br>
<br>　　终朝美饭食，终岁好衣裳。好衣美食来何处，
<br>
<br>　　亦须惭愧桑弘羊。桑弘羊，死已久，不独汉时今亦有。
<br>
<br>　　卷427_19  「杏为梁－刺居处僭也」白居易
<br>
<br>　　右为梁，桂为柱，何人堂室李开府。碧砌红轩色未干，
<br>
<br>　　去年身殁今移主。高其墙，大其门，谁家第宅卢将军。
<br>
<br>　　素泥朱版光未灭，今日官收别赐人。开府之堂将军宅，
<br>
<br>　　造未成时头已白。逆旅重居逆旅中，心是主人身是客。
<br>
<br>　　更有愚夫念身后，心虽甚长计非久。穷奢极丽越规模，
<br>
<br>　　付子传孙令保守。莫教门外过客闻，抚掌回头笑杀君。
<br>
<br>　　君不见马家宅，尚犹存，宅门题作奉诚园。君不见魏家宅，
<br>
<br>　　属他人，诏赎赐还五代孙。俭存奢失今在目，
<br>
<br>　　安用高墙围大屋。
<br>
<br>　　卷427_20  「井底引银瓶－止淫奔也」白居易
<br>
<br>　　井底引银瓶，银瓶欲上丝绳绝。石上磨玉簪，
<br>
<br>　　玉簪欲成中央折。瓶沉簪折知奈何，似妾今朝与君别。
<br>
<br>　　忆昔在家为女时，人言举动有殊姿。婵娟两鬓秋蝉翼，
<br>
<br>　　宛转双蛾远山色。笑随戏伴后园中，此时与君未相识。
<br>
<br>　　妾弄青梅凭短墙，君骑白马傍垂杨。墙头马上遥相顾，
<br>
<br>　　一见知君即断肠。知君断肠共君语，君指南山松柏树。
<br>
<br>　　感君松柏化为心，合双鬟逐君去。到君家舍五六年，
<br>
<br>　　君家大人频有言。聘则为妻奔是妾，不堪主祀奉O蘩。
<br>
<br>　　终知君家不可住，其奈出门无去处。岂无父母在高堂，
<br>
<br>　　亦有亲情满故乡。潜来更不通消息，今日悲羞归不得。
<br>
<br>　　为君一日恩，误妾百年身。寄言痴小人家女，
<br>
<br>　　慎勿将身轻许人。
<br>
<br>　　卷427_21  「官牛－讽执政也」白居易
<br>
<br>　　官牛官牛驾官车，核岸边般载沙。一石沙，几斤重，
<br>
<br>　　朝载暮载将何用。载向五门官道西，绿槐阴下铺沙堤。
<br>
<br>　　昨来新拜右丞相，恐怕泥涂污马蹄。右丞相，
<br>
<br>　　马蹄蹋沙虽净洁，牛领牵车欲流血。右丞相，
<br>
<br>　　但能济人治国调阴阳，官牛领穿亦无妨。
<br>
<br>　　卷427_22  「紫毫笔－讥失职也」白居易
<br>
<br>　　紫毫笔，尖如锥兮利如刀。江南石上有老兔，
<br>
<br>　　吃竹饮泉生紫毫。宣城之人采为笔，千万毛中拣一毫。
<br>
<br>　　毫虽轻，功甚重。管勒工名充岁贡，君兮臣兮勿轻用。
<br>
<br>　　勿轻用，将何如，愿赐东西府御史，愿颁左右台起居。
<br>
<br>　　搦管趋入黄金阙，抽毫立在白玉除。臣有奸邪正衙奏，
<br>
<br>　　君有动言直笔书。起居郎，侍御史，尔知紫毫不易致。
<br>
<br>　　每岁宣城进笔时，紫毫之价如金贵。慎勿空将弹失仪，
<br>
<br>　　慎勿空将录制词。
<br>
<br>　　卷427_23  「隋堤柳－悯亡国也」白居易
<br>
<br>　　隋堤柳，岁久年深尽衰朽。风飘飘兮雨萧萧，
<br>
<br>　　三株两株汴河口。老枝病叶愁杀人，曾经大业年中春。
<br>
<br>　　大业年中炀天子，种柳成行夹流水。西自黄河东至淮，
<br>
<br>　　绿阴一千三百里。大业末年春暮月，柳色如烟絮如雪。
<br>
<br>　　南幸江都恣佚游，应将此柳系龙舟。紫髯郎将护锦缆，
<br>
<br>　　青娥御史直迷楼。海内财力此时竭，舟中歌笑何日休。
<br>
<br>　　上荒下困势不久，宗社之危如缀旒。炀天子，
<br>
<br>　　自言福祚长无穷，岂知皇子封@公。龙舟未过彭城阁，
<br>
<br>　　义旗已入长安宫。萧墙祸生人事变，晏驾不得归秦中。
<br>
<br>　　土坟数尺何处葬，吴公台下多悲风。二百年来汴河路，
<br>
<br>　　沙草和烟朝复暮。后王何以鉴前王，请看隋堤亡国树。
<br>
<br>　　卷427_24  「草茫茫－惩厚葬也」白居易
<br>
<br>　　草茫茫，土苍苍。苍苍茫茫在何处，骊山脚下秦皇墓。
<br>
<br>　　墓中下涸二重泉，当时自以为深固。下流水银象江海，
<br>
<br>　　上缀珠光作乌兔。别为天地于其间，拟将富贵随身去。
<br>
<br>　　一朝盗掘坟陵破，龙椁神堂三月火。可怜宝玉归人间，
<br>
<br>　　暂借泉中买身祸。奢者狼藉俭者安，一凶一吉在眼前。
<br>
<br>　　凭君回首向南望，汉文葬在霸陵原。
<br>
<br>　　卷427_25  「古冢狐－戒艳色也」白居易
<br>
<br>　　古冢狐，妖且老，化为妇人颜色好。头变云鬟面变妆，
<br>
<br>　　大尾曳作长红裳。徐徐行傍荒村路，日欲暮时人静处。
<br>
<br>　　或歌或舞或悲啼，翠眉不举花颜低。忽然一笑千万态，
<br>
<br>　　见者十人八九迷。假色迷人犹若是，真色迷人应过此。
<br>
<br>　　彼真此假俱迷人，人心恶假贵重真。狐假女妖害犹浅，
<br>
<br>　　一朝一夕迷人眼。女为狐媚害即深，日长月增溺人心。
<br>
<br>　　何况褒妲之色善蛊惑，能丧人家覆人国。
<br>
<br>　　君看为害浅深间，岂将假色同真色。
<br>
<br>　　卷427_26  「黑潭龙－疾贪吏也」白居易
<br>
<br>　　黑潭水深黑如墨，传有神龙人不识。潭上架屋官立祠，
<br>
<br>　　龙不能神人神之。丰凶水旱与疾疫，乡里皆言龙所为。
<br>
<br>　　家家养豚漉清酒，朝祈暮赛依巫口。神之来兮风飘飘，
<br>
<br>　　纸钱动兮锦伞摇。神之去兮风亦静，香火灭兮杯盘冷。
<br>
<br>　　肉堆潭岸石，酒泼庙前草。不知龙神享几多，
<br>
<br>　　林鼠山狐长醉饱。狐何幸，豚何辜，年年杀豚将喂狐。
<br>
<br>　　狐假龙神食豚尽，九重泉底龙知无。
<br>
<br>　　卷427_27  「天可度－恶诈人也」白居易
<br>
<br>　　天可度，地可量，唯有人心不可防。但见丹诚赤如血，
<br>
<br>　　谁知伪言巧似簧。劝君掩鼻君莫掩，使君夫妇为参商。
<br>
<br>　　劝君掇蜂君莫掇，使君父子成豺狼。海底鱼兮天上鸟，
<br>
<br>　　高可射兮深可钓。唯有人心相对时，咫尺之间不能料。
<br>
<br>　　君不见李义府之辈笑欣欣，笑中有刀潜杀人。
<br>
<br>　　阴阳神变皆可测，不测人间笑是_.
<br>
<br>　　卷427_28  「秦吉了－哀冤民也」白居易
<br>
<br>　　秦吉了，出南中，彩毛青黑花颈红。耳聪心慧舌端巧，
<br>
<br>　　鸟语人言无不通。昨日长爪鸢，今朝大觜乌。
<br>
<br>　　鸢捎乳燕一窠覆，乌啄母鸡双眼枯。鸡号堕地燕惊去，
<br>
<br>　　然后拾卵攫其雏。岂无雕与鹗，嗉中肉饱不肯搏。
<br>
<br>　　亦有鸾鹤群，闲立高r如不闻。秦吉了，人云尔是能言鸟，
<br>
<br>　　岂不见鸡燕之冤苦。吾闻凤凰百鸟主，
<br>
<br>　　尔竟不为凤凰之前致一言，安用噪噪闲言语。
<br>
<br>　　卷427_29  「鸦九剑－思决壅也」白居易
<br>
<br>　　欧冶子死千年后，精灵授张鸦九。鸦九铸剑吴山中，
<br>
<br>　　天与日时神借功。金铁腾精火翻焰，踊跃求为镆铘剑。
<br>
<br>　　剑成未试十馀年，有客持金买一观。谁知闭匣长思用，
<br>
<br>　　三尺青蛇不肯蟠。客有心，剑无口，客代剑言告鸦九。
<br>
<br>　　君勿矜我玉可切，君勿夸我钟可_.不如持我决浮云，
<br>
<br>　　无令漫漫蔽白日。为君使无私之光及万物，
<br>
<br>　　蛰虫昭苏萌草出。
<br>
<br>　　卷427_30  「采诗官－监前王乱亡之由也」白居易
<br>
<br>　　采诗官，采诗听歌导人言。言者无罪闻者诫，
<br>
<br>　　下流上通上下泰。周灭秦兴至隋氏，十代采诗官不置。
<br>
<br>　　郊庙登歌赞君美，乐府艳词悦君意。若求兴谕规刺言，
<br>
<br>　　万句千章无一字。不是章句无规刺，渐及朝廷绝讽议。
<br>
<br>　　诤臣杜口为冗员，谏鼓高悬作虚器。一人负常端默，
<br>
<br>　　百辟入门两自媚。夕郎所贺皆德音，春官每奏唯祥瑞。
<br>
<br>　　君之堂兮千里远，君之门兮九重s.君耳唯闻堂上言，
<br>
<br>　　君眼不见门前事。贪吏害民无所忌，奸臣蔽君无所畏。
<br>
<br>　　君不见厉王胡亥之末年，群臣有利君无利。
<br>
<br>　　君兮君兮愿听此，欲开壅蔽达人情，先向歌诗求讽刺。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
