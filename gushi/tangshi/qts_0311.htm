<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百一十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷三百一十一
<br>
<br>　　卷311_1  「宝剑篇」刘长川
<br>
<br>　　宝剑不可得，相逢几许难。今朝一度见，赤色照人寒。
<br>
<br>　　匣里星文动，环边月影残。自然神鬼伏，无事莫空弹。
<br>
<br>　　卷311_2  「将赴东都上李相公」刘长川
<br>
<br>　　四海兵初偃，平津阁正开。谁知大炉下，还有不然灰。
<br>
<br>　　卷311_3  「寄邢逸人」郑常
<br>
<br>　　羡君无外事，日与世情违。地僻人难到，溪深鸟自飞。
<br>
<br>　　儒衣荷叶老，野饭药苗肥。畴昔江湖意，而今忆共归。
<br>
<br>　　卷311_4  「送头陀上人赴庐山寺」郑常
<br>
<br>　　僧家无住著，早晚出东林。得道非真相，头陀是苦心。
<br>
<br>　　持斋山果熟，倚锡野云深。溪寺谁相待，香花与梵音。
<br>
<br>　　卷311_5  「谪居汉阳白沙口阻雨，因题驿亭」郑常
<br>
<br>　　汉阳无远近，见说过湓城。云雨经春客，江山几日程。
<br>
<br>　　终随鸥鸟去，只待海潮生。前路逢渔父，多惭问姓名。
<br>
<br>　　卷311_6  「穆陵路」陈存
<br>
<br>　　西游匣长剑，日暮湘楚间。歇马上秋草，逢人问故关。
<br>
<br>　　孤村绿塘水，旷野白云山。方念此中去，何时此路还。
<br>
<br>　　卷311_7  「清溪馆作」陈存
<br>
<br>　　指途清溪里，左右唯深林。云蔽望乡处，雨愁为客心。
<br>
<br>　　遇人多物役，听鸟时幽音。何必沧浪水，庶兹浣尘襟。
<br>
<br>　　卷311_8  「寓居武丁馆」陈存
<br>
<br>　　暑雨飘已过，凉飙触幽衿。虚馆无喧尘，绿槐多昼阴。
<br>
<br>　　俯视古苔积，仰聆早蝉吟。放卷一长想，闭门千里心。
<br>
<br>　　卷311_9  「楚州赠别周愿侍御」陈存
<br>
<br>　　漂泊楚水来，舍舟坐高馆。途穷在中路，孤征慕前伴。
<br>
<br>　　风雨一留宿，关山去欲懒。淮南木叶飞，夜闻广陵散。
<br>
<br>　　卷311_10  「送刘秀才南归（一作刘复诗）」陈存
<br>
<br>　　鸟啼杨柳垂，此别千万里。古路入商山，春风去灞水。
<br>
<br>　　停车落日在，罢酒离人起。蓬户寄龙沙，送归情讵已。
<br>
<br>　　卷311_11  「丹阳作（一作朱彬诗）」陈存
<br>
<br>　　暂入新丰市，犹闻旧酒香。抱琴沽一醉，尽日卧垂杨。
<br>
<br>　　卷311_12  「早行」王观
<br>
<br>　　鸡唱催人起，又生前去愁。路明残月在，山露宿云收。
<br>
<br>　　村店烟火动，渔家灯烛幽。趋名与趋利，行役几时休。
<br>
<br>　　卷311_13  「赠营妓」崔
<br>
<br>　　寒檐寂寂雨霏霏，候馆萧条烛烬微。
<br>
<br>　　只有今宵同此宴，翠娥佯醉欲先归。
<br>
<br>　　卷311_14  「酒席赋得匏瓢」郑审
<br>
<br>　　华阁与贤开，仙瓢自远来。幽林尝伴许，陋巷亦随回。
<br>
<br>　　挂影怜红壁，倾心向绿杯。何曾斟酌处，不使玉山颓。
<br>
<br>　　卷311_15  「奉使巡检两京路种果树事毕入秦因咏」郑审
<br>
<br>　　圣德周天壤，韶华满帝畿。九重承涣汗，千里树芳菲。
<br>
<br>　　陕塞馀阴薄，关河旧色微。发生和气动，封植众心归。
<br>
<br>　　春露条应弱，秋霜果定肥。影移行子盖，香扑使臣衣。
<br>
<br>　　入径迷驰道，分行接禁闱。何当扈仙跸，攀折奉恩辉。
<br>
<br>　　卷311_16  「丹阳作（一作陈存诗）」朱彬
<br>
<br>　　暂入新丰市，犹闻旧酒香。抱琴沽一醉，尽日卧垂杨。
<br>
<br>　　卷311_17  「采桑」李彦远
<br>
<br>　　采桑畏日高，不待春眠足。攀条有馀态，那矜貌如玉。
<br>
<br>　　千金岂不赠，五马空踯躅。何以变真性，幽篁雪中绿。
<br>
<br>　　卷311_18  「章仇公席上咏真珠姬（章仇公，大历中蜀州刺史）」范元凯
<br>
<br>　　神女初离碧玉阶，彤云犹拥牡丹鞋。
<br>
<br>　　应知子建怜罗袜，顾步裴回拾翠钗。
<br>
<br> 　　由<a href="http://greatart.51.net转换成TXT格式">http://greatart.51.net转换成TXT格式</a>
<br>
<br> 
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
