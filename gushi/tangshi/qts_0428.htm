<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百二十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百二十八
<br>
<br>　　卷428_1  「常乐里闲居偶题十六韵兼寄刘十五公舆王十…时为校书郎」白居易
<br>
<br>　　帝都名利场，鸡鸣无安居。独有懒慢者，日高头未梳。
<br>
<br>　　工拙性不同，进退迹遂殊。幸逢太平代，天子好文儒。
<br>
<br>　　小才难大用，典校在秘书。三旬两入省，因得养顽疏。
<br>
<br>　　茅屋四五间，一马二仆夫。俸钱万六千，月给亦有馀。
<br>
<br>　　既无衣食牵，亦少人事拘。遂使少年心，日日常晏如。
<br>
<br>　　勿言无知己，躁静各有徒。兰台七八人，出处与之俱。
<br>
<br>　　旬时阻谈笑，旦夕望轩车。谁能雠校闲，解带卧吾庐。
<br>
<br>　　窗前有竹玩，门处有酒酤。何以待君子，数竿对一壶。
<br>
<br>　　卷428_2  「答元八宗简同游曲江后明日见赠」白居易
<br>
<br>　　长安千万人，出门各有营。唯我与夫子，信马悠悠行。
<br>
<br>　　行到曲江头，反照草树明。南山好颜色，病客有心情。
<br>
<br>　　水禽翻白羽，风荷袅翠茎。何必沧浪去，即此可濯缨。
<br>
<br>　　时景不重来，赏心难再并。坐愁红尘里，夕鼓咚咚声。
<br>
<br>　　归来经一宿，世虑稍复生。赖闻瑶华唱，再得尘襟清。
<br>
<br>　　卷428_3  「感时」白居易
<br>
<br>　　朝见日上天，暮见日入地。不觉明镜中，忽年三十四。
<br>
<br>　　勿言身未老，冉冉行将至。白发虽未生，朱颜已先悴。
<br>
<br>　　人生讵几何，在世犹如寄。虽有七十期，十人无一二。
<br>
<br>　　今我犹未悟，往往不适意。胡为方寸间，不贮浩然气。
<br>
<br>　　贫贱非不恶，道在何足避。富贵非不爱，时来当自致。
<br>
<br>　　所以达人心，外物不能累。唯当饮美酒，终日陶陶醉。
<br>
<br>　　斯言胜金玉，佩服无失坠。
<br>
<br>　　卷428_4  「首夏同诸校正游开元观，因宿玩月」白居易
<br>
<br>　　我与二三子，策名在京师。官小无职事，闲于为客时。
<br>
<br>　　沉沉道观中，心赏期在兹。到门车马回，入院巾杖随。
<br>
<br>　　清和四月初，树木正华滋。风清新叶影，鸟恋残花枝。
<br>
<br>　　向夕天又晴，东南馀霞披。置酒西廊下，待月杯行迟。
<br>
<br>　　须臾金魄生，若与吾徒期。光华一照耀，殿角相参差。
<br>
<br>　　终夜清景前，笑歌不知疲。长安名利地，此兴几人知。
<br>
<br>　　卷428_5  「永崇里观居」白居易
<br>
<br>　　季夏中气候，烦暑自此收。萧飒风雨天，蝉声暮啾啾。
<br>
<br>　　永崇里巷静，华阳观院幽。轩车不到处，满地槐花秋。
<br>
<br>　　年光忽冉冉，世事本悠悠。何必待衰老，然后悟浮休。
<br>
<br>　　真隐岂长远，至道在冥搜。身虽世界住，心与虚无游。
<br>
<br>　　朝饥有蔬食，夜寒有布裘。幸免冻与馁，此外复何求。
<br>
<br>　　寡欲虽少病，乐天心不忧。何以明吾志，周易在床头。
<br>
<br>　　卷428_6  「早送举人入试」白居易
<br>
<br>　　夙驾送举人，东方犹未明。自谓出太早，已有车马行。
<br>
<br>　　骑火高低影，街鼓参差声。可怜早朝者，相看意气生。
<br>
<br>　　日出尘埃飞，群动互营营。营营各何求，无非利与名。
<br>
<br>　　而我常晏起，虚住长安城。春深官又满，日有归山情。
<br>
<br>　　卷428_7  「招王质夫（自此后诗为T尉时作）」白居易
<br>
<br>　　濯足云水客，折腰簪笏身。喧闲迹相背，十里别经旬。
<br>
<br>　　忽因乘逸兴，莫惜访嚣尘。窗前故栽竹，与君为主人。
<br>
<br>　　卷428_8  「祗役骆口，因与王质夫同游秋山，偶题三韵」白居易
<br>
<br>　　石拥百泉合，云破千峰开。平生烟霞侣，此地重裴回。
<br>
<br>　　今日勤王意，一半为山来。
<br>
<br>　　卷428_9  「见萧侍御忆旧山草堂诗，因以继和」白居易
<br>
<br>　　琢玉以为架，缀珠以为笼。玉架绊野鹤，珠笼锁冥鸿。
<br>
<br>　　鸿思云外天，鹤忆松上风。珠玉信为美，鸟不恋其中。
<br>
<br>　　台中萧侍御，心与鸿鹤同。晚起慵冠豸，闲行厌避骢。
<br>
<br>　　昨见忆山诗，诗思浩无穷。归梦杳何处，旧居茫水东。
<br>
<br>　　秋闲杉桂林，春老芝X丛。自云别山后，离抱常忡忡。
<br>
<br>　　衣绣非不荣，持宪非不雄。所乐不在此，怅望草堂空。
<br>
<br>　　卷428_10  「病假中南亭闲望」白居易
<br>
<br>　　欹枕不视事，两日门掩关。始知吏役身，不病不得闲。
<br>
<br>　　闲意不在远，小亭方丈间。西檐竹梢上，坐见太白山。
<br>
<br>　　遥愧峰上云，对此尘中颜。
<br>
<br>　　卷428_11  「仙游寺独宿」白居易
<br>
<br>　　沙鹤上阶立，潭月当户开。此中留我宿，两夜不能回。
<br>
<br>　　幸与静境遇，喜无归侣催。从今独游后，不拟共人来。
<br>
<br>　　卷428_12  「前庭凉夜」白居易
<br>
<br>　　露簟色似玉，风幌影如波。坐愁树叶落，中庭明月多。
<br>
<br>　　卷428_13  「官舍小亭闲望」白居易
<br>
<br>　　风竹散清韵，烟槐凝绿姿。日高人吏去，闲坐在茅茨。
<br>
<br>　　葛衣御时暑，蔬饭疗朝饥。持此聊自足，心力少营为。
<br>
<br>　　亭上独吟罢，眼前无事时。数峰太白雪，一卷陶潜诗。
<br>
<br>　　人心各自是，我是良在兹。回谢争名客，甘从君所嗤。
<br>
<br>　　卷428_14  「早秋独夜」白居易
<br>
<br>　　井梧凉叶动，邻杵秋声发。独向檐下眠，觉来半床月。
<br>
<br>　　卷428_15  「听弹古渌水（琴曲名）」白居易
<br>
<br>　　闻君古渌水，使我心和平。欲识慢流意，为听疏泛声。
<br>
<br>　　西窗竹阴下，竟日有馀清。
<br>
<br>　　卷428_16  「松斋自题（时为翰林学士）」白居易
<br>
<br>　　非老亦非少，年过三纪馀。非贱亦非贵，朝登一命初。
<br>
<br>　　才小分易足，心宽体长舒。充肠皆美食，容膝即安居。
<br>
<br>　　况此松斋下，一琴数帙书。书不求甚解，琴聊以自娱。
<br>
<br>　　夜直入君门，晚归卧吾庐。形骸委顺动，方寸付空虚。
<br>
<br>　　持此将过日，自然多晏如。昏昏复默默，非智亦非愚。
<br>
<br>　　卷428_17  「冬夜与钱员外同直禁中」白居易
<br>
<br>　　夜深草诏罢，霜月凄凛凛。欲卧暖残杯，灯前相对饮。
<br>
<br>　　连铺青缣被，封置通中枕。仿佛百馀宵，与君同此寝。
<br>
<br>　　卷428_18  「和钱员外禁中夙兴见示」白居易
<br>
<br>　　窗白星汉曙，窗暖灯火馀。坐卷朱里幕，看封紫泥书。
<br>
<br>　　钟漏尽，酉季俺酢Ｂヌê煺贞祝松竹青扶疏。
<br>
<br>　　君爱此时好，回头特谓余。不知上清界，晓景复何如。
<br>
<br>　　卷428_19  「夏日独直，寄萧侍御」白居易
<br>
<br>　　宪台文法地，翰林清切司。鹰猜课野鹤，骥德责山麋。
<br>
<br>　　课责虽不同，同归非所宜。是以方寸内，忽忽暗相思。
<br>
<br>　　夏日独上直，日长何所为。澹然无他念，虚静是吾师。
<br>
<br>　　形委有事牵，心与无事期。中臆一以旷，外累都若遗。
<br>
<br>　　地贵身不觉，意闲境来随。但对松与竹，如在山中时。
<br>
<br>　　情性聊自适，吟咏偶成诗。此意非夫子，馀人多不知。
<br>
<br>　　卷428_20  「松声（修行里张家宅南亭作）」白居易
<br>
<br>　　月好好独坐，双松在前轩。西南微风来，潜入枝叶间。
<br>
<br>　　萧寥发为声，半夜明月前。寒山飒飒雨，秋琴泠泠弦。
<br>
<br>　　一闻涤炎暑，再听破昏烦。竟夕遂不寐，心体俱然。
<br>
<br>　　南陌车马动，西邻歌吹繁。谁知兹檐下，满耳不为喧。
<br>
<br>　　卷428_21  「禁中」白居易
<br>
<br>　　门严九重静，窗幽一室闲。好是修心处，何必在深山。
<br>
<br>　　卷428_22  「赠吴丹」白居易
<br>
<br>　　巧者力苦劳，智者心苦忧。爱君无巧智，终岁闲悠悠。
<br>
<br>　　尝登御史府，亦佐东诸侯。手操纠谬简，心运决胜筹。
<br>
<br>　　宦途似风水，君心如虚舟。泛然而不有，进退得自由。
<br>
<br>　　今来脱豸冠，时往侍龙楼。官曹称心静，居处随迹幽。
<br>
<br>　　冬负南荣日，支体甚温柔。夏卧北窗风，枕席如凉秋。
<br>
<br>　　南山入舍下，酒瓮在床头。人间有闲地，何必隐林丘。
<br>
<br>　　顾我愚且昧，劳生殊未休。一入金门直，星霜三四周。
<br>
<br>　　主恩信难报，近地徒久留。终当乞闲官，退与夫子游。
<br>
<br>　　卷428_23  「初除户曹，喜而言志」白居易
<br>
<br>　　诏授户曹掾，捧诏感君恩。感恩非为己，禄养及吾亲。
<br>
<br>　　弟兄俱簪笏，新妇俨衣巾。罗列高堂下，拜庆正纷纷。
<br>
<br>　　俸钱四五万，月可奉晨昏。廪禄二百石，岁可盈仓铩
<br>
<br>　　喧喧车马来，贺客满我门。不以我为贪，知我家内贫。
<br>
<br>　　置酒延贺客，客容亦欢欣。笑云今日后，不复忧空尊。
<br>
<br>　　答云如君言，愿君少逡巡。我有平生志，醉后为君陈。
<br>
<br>　　人生百岁期，七十有几人。浮荣及虚位，皆是身之宾。
<br>
<br>　　唯有衣与食，此事粗关身。苟免饥寒外，馀物尽浮云。
<br>
<br>　　卷428_24  「秋居书怀」白居易
<br>
<br>　　门前少宾客，阶下多松竹。秋景下西墙，凉风入东屋。
<br>
<br>　　有琴慵不弄，有书闲不读。尽日方寸中，澹然无所欲。
<br>
<br>　　何须广居处，不用多积蓄。丈室可容身，斗储可充腹。
<br>
<br>　　况无治道术，坐受官家禄。不种一株桑，不锄一垄谷。
<br>
<br>　　终朝饱饭餐，卒岁丰衣服。持此知愧心，自然易为足。
<br>
<br>　　卷428_25  「禁中晓卧，因怀王起居」白居易
<br>
<br>　　迟迟禁漏尽，悄悄暝鸦喧。夜雨槐花落，微凉卧北轩。
<br>
<br>　　曙灯残未灭，风帘闲自翻。每一得静境，思与故人言。
<br>
<br>　　卷428_26  「养拙」白居易
<br>
<br>　　铁柔不为剑，木曲不为辕。今我亦如此，愚蒙不及门。
<br>
<br>　　甘心谢名利，灭迹归丘园。坐卧茅茨中，但对琴与尊。
<br>
<br>　　身去缰锁累，耳辞朝市喧。逍遥无所为，时窥五千言。
<br>
<br>　　无忧乐性场，寡欲清心源。始知不才者，可以探道根。
<br>
<br>　　卷428_27  「寄李十一建」白居易
<br>
<br>　　外事牵我形，外物诱我情。李君别来久，褊吝从中生。
<br>
<br>　　忆昨访君时，立马扣柴荆。有时君未起，稚子喜先迎。
<br>
<br>　　连步笑出门，衣翻冠或倾。扫阶苔纹绿，拂榻藤阴清。
<br>
<br>　　家酝及春熟，园葵乘露烹。看山东亭坐，待月南原行。
<br>
<br>　　门静唯鸟语，坊远少鼓声。相对尽日言，不及利与名。
<br>
<br>　　分手来几时，明月三四盈。别时残花落，及此新蝉鸣。
<br>
<br>　　芳岁忽已晚，离抱怅未平。岂不思命驾，吏职坐相萦。
<br>
<br>　　前时君有期，访我来山城。心赏久云阻，言约无自轻。
<br>
<br>　　相去幸非远，走马一日程。
<br>
<br>　　卷428_28  「旅次华州，赠袁右丞」白居易
<br>
<br>　　渭水绿溶溶，华山青崇崇。山水一何丽，君子在其中。
<br>
<br>　　才与世会合，物随诚感通。德星降人福，时雨助岁功。
<br>
<br>　　化行人无讼，囹圄千日空。政顺气亦和，黍稷三年丰。
<br>
<br>　　客自帝城来，驱马出关东。爱此一郡人，如见太古风。
<br>
<br>　　方今天子心，忧人正忡忡。安得天下守，尽得如袁公。
<br>
<br>　　卷428_29  「酬杨九弘贞长安病中见寄」白居易
<br>
<br>　　伏枕君寂寂，折腰我营营。所嗟经时别，相去一宿程。
<br>
<br>　　携手昨何时，昆明春水平。离郡来几日，太白夏云生。
<br>
<br>　　之子未得意，贫病客帝城。贫坚志士节，病长高人情。
<br>
<br>　　隐几自恬澹，闭门无送迎。龙卧心有待，鹤瘦貌弥清。
<br>
<br>　　清机发为文，投我如振琼。何以慰饥渴，捧之吟一声。
<br>
<br>　　卷428_30  「禁中寓直梦游仙游寺」白居易
<br>
<br>　　西轩草诏暇，松竹深寂寂。月出清风来，忽似山中夕。
<br>
<br>　　因成西南梦，梦作游仙客。觉闻宫漏声，犹谓山泉滴。
<br>
<br>　　卷428_31  「赠王山人」白居易
<br>
<br>　　闻君减寝食，日听神仙说。暗待非常人，潜求长生诀。
<br>
<br>　　言长本对短，未离生死辙。假使得长生，才能胜夭折。
<br>
<br>　　松树千年朽，槿花一日歇。毕竟共虚空，何须夸岁月。
<br>
<br>　　彭殇徒自异，生死终无别。不如学无生，无生即无灭。
<br>
<br>　　卷428_32  「秋山」白居易
<br>
<br>　　久病旷心赏，今朝一登山。山秋云物冷，称我清羸颜。
<br>
<br>　　白石卧可枕，青萝行可攀。意中如有得，尽日不欲还。
<br>
<br>　　人生无几何，如寄天地间。心有千载忧，身无一日闲。
<br>
<br>　　何时解尘网，此地来掩关。
<br>
<br>　　卷428_33  「赠能七伦」白居易
<br>
<br>　　涧松高百寻，四时寒森森。临风有清韵，向日无曲阴。
<br>
<br>　　如何时俗人，但赏桃李林。岂不知坚贞，芳馨诱其心。
<br>
<br>　　能生学为文，气高功亦深。手中一百篇，句句披沙金。
<br>
<br>　　苦节二十年，无人振陆沉。今我尚贫贱，徒为尔知音。
<br>
<br>　　卷428_34  「题杨颖士西亭」白居易
<br>
<br>　　静得亭上境，远谐尘外踪。凭轩东南望，鸟灭山重重。
<br>
<br>　　竹露冷烦襟，杉风清病容。旷然宜真趣，道与心相逢。
<br>
<br>　　即此可遗世，何必蓬壶峰。
<br>
<br>　　卷428_35  「题赠郑秘书征君石沟溪隐居」白居易
<br>
<br>　　郑君得自然，虚白生心胸。吸彼沆瀣精，凝为冰雪容。
<br>
<br>　　大君贞元初，求贤致时雍。蒲轮入翠微，迎下天台峰。
<br>
<br>　　赤城别松乔，黄阁交夔龙。俯仰受三命，从容辞九重。
<br>
<br>　　出笼鹤翩翩，归林凤雍雍。在火辨良玉，经霜识贞松。
<br>
<br>　　新居寄楚山，山碧溪溶溶。丹灶烧烟保黄精花丰茸。
<br>
<br>　　蕙帐夜琴澹，桂尊春酒浓。时人不到处，苔石无尘踪。
<br>
<br>　　我今何为者，趋世身龙钟。不向林壑访，无由朝市逢。
<br>
<br>　　终当解尘缨，卜筑来相从。
<br>
<br>　　卷428_36  「及第后归觐，留别诸同年」白居易
<br>
<br>　　十年常苦学，一上谬成名。擢第未为贵，贺亲方始荣。
<br>
<br>　　时辈六七人，送我出帝城。轩车动行色，丝管举离声。
<br>
<br>　　得意减别恨，半酣轻远程。翩翩马蹄疾，春日归乡情。
<br>
<br>　　卷428_37  「清夜琴兴」白居易
<br>
<br>　　月出鸟栖尽，寂然坐空林。是时心境闲，可以弹素琴。
<br>
<br>　　清泠由木性，恬澹随人心。心积和平气，木应正始音。
<br>
<br>　　响馀群动息，曲罢秋夜深。正声感元化，天地清沉沉。
<br>
<br>　　卷428_38  「郊陶潜体诗十六首」白居易
<br>
<br>　　不动者厚地，不息者高天。无穷者日月，长在者山川。
<br>
<br>　　松柏与龟鹤，其寿皆千年。嗟嗟群物中，而人独不然。
<br>
<br>　　早出向朝市，暮已归下泉。形质及寿命，危脆若浮烟。
<br>
<br>　　尧舜与周孔，古来称圣贤。借问今何在，一去亦不还。
<br>
<br>　　我无不死药，万万随化迁。所未定知者，修短迟速间。
<br>
<br>　　幸及身健日，当歌一尊前。何必待人劝，持此自为欢。
<br>
<br>　　翳翳逾月阴，沉沉连日雨。开帘望天色，黄云暗如土。
<br>
<br>　　行潦毁我墉，疾风坏我宇。蓬莠生庭院，泥涂失场圃。
<br>
<br>　　村深绝宾客，窗晦无俦侣。尽日不下床，跳蛙时入户。
<br>
<br>　　出门无所往，入室还独处。不以酒自娱，块然与谁语。
<br>
<br>　　朝饮一杯酒，冥心合元化。兀然无所思，日高尚闲卧。
<br>
<br>　　暮读一卷书，会意如嘉话。欣然有所遇，夜深犹独坐。
<br>
<br>　　又得琴上趣，安弦有馀暇。复多诗中狂，下笔不能罢。
<br>
<br>　　唯兹三四事，持用度昼夜。所以阴雨中，经旬不出舍。
<br>
<br>　　始悟独往人，心安时亦过。
<br>
<br>　　东家采桑妇，雨来苦愁悲。蔟蚕北堂前，雨冷不成丝。
<br>
<br>　　西家荷锄叟，雨来亦怨咨。种豆南山下，雨多落为萁。
<br>
<br>　　而我独何幸，酝酒本无期。及此多雨日，正遇新熟时。
<br>
<br>　　开瓶泻尊中，玉液黄金脂。持玩已可悦，欢尝有馀滋。
<br>
<br>　　一酌发好容，再酌开愁眉。连延四五酌，酣畅入四肢。
<br>
<br>　　忽然遗我物，谁复分是非。是时连夕雨，酩酊无所知。
<br>
<br>　　人心苦颠倒，反为忧者嗤。
<br>
<br>　　朝亦独醉歌，暮亦独醉睡。未尽一壶酒，已成三独醉。
<br>
<br>　　勿嫌饮太少，且喜欢易致。一杯复两杯，多不过三四。
<br>
<br>　　便得心中适，尽忘身外事。更复强一杯，陶然遗万累。
<br>
<br>　　一饮一石者，徒以多为贵。及其酩酊时，与我亦无异。
<br>
<br>　　笑谢多饮者，酒钱徒自费。
<br>
<br>　　天秋无片云，地静无纤尘。团团新晴月，林外生白轮。
<br>
<br>　　忆昨阴霖天，连连三四旬。赖逢家酝熟，不觉过朝昏。
<br>
<br>　　私言雨霁后，可以罢馀尊。及对新月色，不醉亦愁人。
<br>
<br>　　床头残酒}，欲尽味弥淳。携置南檐下，举酌自殷勤。
<br>
<br>　　清光入杯杓，白露生衣巾。乃知阴与晴，安可无此君。
<br>
<br>　　我有乐府诗，成来人未闻。今宵醉有兴，狂咏惊四邻。
<br>
<br>　　独赏犹复尔，何况有交亲。
<br>
<br>　　中秋三五夜，明月在前轩。临觞忽不饮，忆我平生欢。
<br>
<br>　　我有同心人，邈邈崔与钱。我有忘形友，迢迢李与元。
<br>
<br>　　或飞青云上，或落江湖间。与我不相见，于今四五年。
<br>
<br>　　我无缩地术，君非驭风仙。安得明月下，四人来晤言。
<br>
<br>　　良夜信难得，佳期杳无缘。明月又不驻，渐下西南天。
<br>
<br>　　岂无他时会，惜此清景前。
<br>
<br>　　家酝饮已尽，村中无酒酤。坐愁今夜醒，其奈秋怀何。
<br>
<br>　　有客忽叩门，言语一何佳。云是南村叟，挈}来相过。
<br>
<br>　　且喜尊不燥，安问少与多。重阳虽已过，篱菊有残花。
<br>
<br>　　欢来苦昼短，不觉夕阳斜。老人勿遽起，且待新月华。
<br>
<br>　　客去有馀趣，竟夕独酣歌。
<br>
<br>　　原生衣百结，颜子食一箪。欢然乐其志，有以忘饥寒。
<br>
<br>　　今我何人哉，德不及先贤。衣食幸相属，胡为不自安。
<br>
<br>　　况兹清渭曲，居处安且闲。榆柳百馀树，茅茨十数间。
<br>
<br>　　寒负檐下日，热濯涧底泉。日出犹未起，日入已复眠。
<br>
<br>　　西风满村巷，清凉八月天。但有鸡犬声，不闻车马喧。
<br>
<br>　　时倾一尊酒，坐望东南山。稚侄初学步，牵衣戏我前。
<br>
<br>　　即此自可乐，庶几颜与原。
<br>
<br>　　湛湛尊中酒，有功不自伐。不伐人不知，我今代其说。
<br>
<br>　　良将临大敌，前驱千万卒。一箪投河饮，赴死心如一。
<br>
<br>　　壮士磨匕首，勇愤气蓬勃。一酣忘报雠，四体如无骨。
<br>
<br>　　东海杀孝妇，天旱逾年月。一酌酹其魂，通宵雨不歇。
<br>
<br>　　咸阳秦狱气，冤痛结为物。千岁不肯散，一沃亦销失。
<br>
<br>　　况兹儿女恨，及彼幽忧疾。快饮无不消，如霜得春日。
<br>
<br>　　方知Lf灵，万物无与匹。
<br>
<br>　　烟霞隔悬圃，风波限瀛洲。我岂不欲往，大海路阻修。
<br>
<br>　　神仙但闻说，灵药不可求。长生无得者，举世如蜉蝣。
<br>
<br>　　逝者不重回，存者难久留。踟蹰未死间，何苦怀百忧。
<br>
<br>　　念此忽内热，坐看成白头。举杯还独饮，顾影自献酬。
<br>
<br>　　心与口相约，未醉勿言休。今朝不尽醉，知有明朝不。
<br>
<br>　　不见郭门外，累累坟与丘。月明愁杀人，黄蒿风飕飕。
<br>
<br>　　死者若有知，悔不秉烛游。
<br>
<br>　　吾闻浔阳郡，昔有陶征君。爱酒不爱名，忧醒不忧贫。
<br>
<br>　　尝为彭泽令，在官才八旬。愀然忽不乐，挂印著公门。
<br>
<br>　　口吟归去来，头戴漉酒巾。人吏留不得，直入故山云。
<br>
<br>　　归来五柳下，还以酒养真。人间荣与利，摆落如泥尘。
<br>
<br>　　先生去已久，纸墨有遗文。篇篇劝我饮，此外无所云。
<br>
<br>　　我从老大来，窃慕其为人。其他不可及，且效醉昏昏。
<br>
<br>　　楚王疑忠臣，江南放屈平。晋朝轻高士，林下弃刘伶。
<br>
<br>　　一人常独醉，一人常独醒。醒者多苦志，醉者多欢情。
<br>
<br>　　欢情信独善，苦志竟何成。兀傲瓮间卧，憔悴泽畔行。
<br>
<br>　　彼忧而此乐，道理甚分明。愿君且饮酒，勿思身后名。
<br>
<br>　　有一燕赵士，言貌甚奇瑰。日日酒家去，脱衣典数杯。
<br>
<br>　　问君何落拓，云仆生草莱。地寒命且薄，徒抱王佐才。
<br>
<br>　　岂无济时策，君门乏良媒。三献寝不报，迟迟空手回。
<br>
<br>　　亦有同门生，先升青云梯。贵贱交道绝，朱门叩不开。
<br>
<br>　　及归种禾黍，三岁旱为灾。入山烧黄白，一旦化为灰。
<br>
<br>　　蹉跎五十馀，生世苦不谐。处处去不得，却归酒中来。
<br>
<br>　　南巷有贵人，高盖驷马车。我问何所苦，四十垂白须。
<br>
<br>　　答云君不知，位重多忧虞。北里有寒士，瓮牖绳为枢。
<br>
<br>　　出扶桑枣杖，入卧蜗牛庐。散贱无忧患，心安体亦舒。
<br>
<br>　　东邻有富翁，藏货遍五都。东京收粟帛，西市鬻金珠。
<br>
<br>　　朝营暮计算，昼夜不安居。西舍有贫者，匹妇配匹夫。
<br>
<br>　　布裙行赁舂，V褐坐佣书。以此求口食，一饱欣有馀。
<br>
<br>　　贵贱与贫富，高下虽有殊。忧乐与利害，彼此不相逾。
<br>
<br>　　是以达人观，万化同一途。但未知生死，胜负两何如。
<br>
<br>　　迟疑未知间，且以酒为娱。
<br>
<br>　　济水澄而洁，河水浑而黄。交流列四渎，清浊不相伤。
<br>
<br>　　太公战牧野，伯夷饿首阳。同时号贤圣，进退不相妨。
<br>
<br>　　谓天不爱民，胡为生稻粱。谓天果爱民，胡为生豺狼。
<br>
<br>　　谓神福善人，孔圣竟栖遑。谓神祸淫人，暴秦终霸王。
<br>
<br>　　颜回与黄宪，何辜早夭亡。蝮蛇与鸩鸟，何得寿延长。
<br>
<br>　　物理不可测，神道亦难量。举头仰问天，天色但苍苍。
<br>
<br>　　唯当多种黍，日醉手中觞。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
