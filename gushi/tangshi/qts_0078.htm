<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷七十八
<br>
<br>　　卷78_1  「从军行」骆宾王
<br>
<br>　　平生一顾重，意气溢三军。野日分戈影，天星合剑文。
<br>
<br>　　弓弦抱汉月，马足践胡尘。不求生入塞，唯当死报君。
<br>
<br>　　卷78_2  「王昭君（一作昭君怨）」骆宾王
<br>
<br>　　敛容辞豹尾，缄恨度龙鳞。金钿明汉月，玉箸染胡尘。
<br>
<br>　　古镜菱花暗，愁眉柳叶颦。唯有清笳曲，时闻芳树春。
<br>
<br>　　卷78_3  「于紫云观赠道士」骆宾王
<br>
<br>　　碧落澄秋景，玄门启曙关。人疑列御至，客似令威还。
<br>
<br>　　羽盖徒欣仰，云车未可攀。只应倾玉醴，时许寄颓颜。
<br>
<br>　　卷78_4  「渡瓜步江」骆宾王
<br>
<br>　　捧檄辞幽径，鸣榔下贵洲。惊涛疑跃马，积气似连牛。
<br>
<br>　　月迥寒沙净，风急夜江秋。不学浮云影，他乡空滞留。
<br>
<br>　　卷78_5  「途中有怀」骆宾王
<br>
<br>　　眷然怀楚奏，怅矣背秦关。涸鳞惊照辙，坠羽怯虚弯。
<br>
<br>　　素服三川化，乌裘十上还。莫言无皓齿，时俗薄朱颜。
<br>
<br>　　卷78_6  「至分水戍」骆宾王
<br>
<br>　　行役忽离忧，复此怆分流。溅石回湍咽，萦丛曲涧幽。
<br>
<br>　　阴岩常结晦，宿莽竞含秋。况乃霜晨早，寒风入戍楼。
<br>
<br>　　卷78_7  「望乡夕泛」骆宾王
<br>
<br>　　归怀剩不安，促榜犯风澜。落宿含楼近，浮月带江寒。
<br>
<br>　　喜逐行前至，忧从望里宽。今夜南枝鹊，应无绕树难。
<br>
<br>　　卷78_8  「久客临海有怀」骆宾王
<br>
<br>　　天涯非日观，地屺望星楼。练光摇乱马，剑气上连牛。
<br>
<br>　　草湿姑苏夕，叶下洞庭秋。欲知凄断意，江上涉安流。
<br>
<br>　　卷78_9  「游兖部逢孔君自卫来，欣然相遇若旧」骆宾王
<br>
<br>　　游人自卫返，背客隔淮来。倾盖金兰合，忘筌玉叶开。
<br>
<br>　　繁花明日柳，疏蕊落风梅。将期重交态，时慰不然灰。
<br>
<br>　　卷78_10  「西京守岁」骆宾王
<br>
<br>　　闲居寡言宴，独坐惨风尘。忽见严冬尽，方知列宿春。
<br>
<br>　　夜将寒色去，年共晓光新。耿耿他乡夕，无由展旧亲。
<br>
<br>　　卷78_11  「同辛簿简仰酬思玄上人林泉四首」骆宾王
<br>
<br>　　闻君招隐地，仿佛武陵春。缉芰知还楚，披榛似避秦。
<br>
<br>　　崩查年祀积，幽草岁时新。一谢沧浪水，安知有逸人。
<br>
<br>　　芳晨临上月，幽赏狎中园。有蝶堪成梦，无羊可触藩。
<br>
<br>　　忘怀南涧藻，蠲思北堂萱。坐叹华滋歇，思君谁为言。
<br>
<br>　　林泉恣探历，风景暂裴徊。客有迁莺处，人无结驷来。
<br>
<br>　　聚花如薄雪，沸水若轻雷。今日徒招隐，终知异凿坏。
<br>
<br>　　俗远风尘隔，春还初服迟。林疑中散地，人似上皇时。
<br>
<br>　　芳杜湘君曲，幽兰楚客词。山中有春草，长似寄相思。
<br>
<br>　　卷78_12  「秋日饯陆道士陈文林」骆宾王
<br>
<br>　　青牛游华岳，赤马走吴宫。玉柱离鸿怨，金浮蚁空。
<br>
<br>　　日霁崤陵雨，尘起洛阳风。唯当玄度月，千里与君同。
<br>
<br>　　卷78_13  「送郑少府入辽共赋侠客远从戎」骆宾王
<br>
<br>　　边烽警榆塞，侠客度桑干。柳叶开银镝，桃花照玉鞍。
<br>
<br>　　满月临弓影，连星入剑端。不学燕丹客，空歌易水寒。
<br>
<br>　　卷78_14  「送费六还蜀」骆宾王
<br>
<br>　　星楼望蜀道，月峡指吴门。万行流别泪，九折切惊魂。
<br>
<br>　　雪影含花落，云阴带叶昏。还愁三径晚，独对一清尊。
<br>
<br>　　卷78_15  「秋日送侯四得弹字」骆宾王
<br>
<br>　　我留安豹隐，君去学鹏抟。岐路分襟易，风云促膝难。
<br>
<br>　　夕涨流波急，秋山落日寒。惟有思归引，凄断为君弹。
<br>
<br>　　卷78_16  「秋日送尹大赴京」骆宾王
<br>
<br>　　挂瓢余隐舜，负鼎尔干汤。竹叶离樽满，桃花别路长。
<br>
<br>　　低河耿秋色，落月抱寒光。素书如可嗣，幽谷伫宾行。
<br>
<br>　　卷78_17  「秋夜送阎五还润州」骆宾王
<br>
<br>　　通庄抵旧里，沟水泣新知。断云飘易滞，连露积难披。
<br>
<br>　　素风啼迥堞，惊月绕疏枝。无力励短翰，轻举送长离。
<br>
<br>　　卷78_18  「送王明府参选赋得鹤」骆宾王
<br>
<br>　　振衣游紫府，飞盖背青田。虚心恒警露，孤影尚凌烟。
<br>
<br>　　离歌凄妙曲，别操绕繁弦。在阴如可和，清响会闻天。
<br>
<br>　　卷78_19  「秋日送别」骆宾王
<br>
<br>　　寂寥心事晚，摇落岁时秋。共此伤年发，相看惜去留。
<br>
<br>　　当歌应破涕，哀命返穷愁。别后能相忆，东陵有故侯。
<br>
<br>　　卷78_20  「别李峤得胜字」骆宾王
<br>
<br>　　芳尊徒自满，别恨转难胜。客似游江岸，人疑上灞陵。
<br>
<br>　　寒更承夜永，凉景向秋澄。离心何以赠，自有玉壶冰。
<br>
<br>　　卷78_21  「在兖州饯宋五之问」骆宾王
<br>
<br>　　淮沂泗水地，梁甫汶阳东。别路青骊远，离尊绿蚁空。
<br>
<br>　　柳寒凋密翠，棠晚落疏红。别后相思曲，凄断入琴风。
<br>
<br>　　卷78_22  「游灵公观」骆宾王
<br>
<br>　　灵峰标胜境，神府枕通川。玉殿斜连汉，金堂迥架烟。
<br>
<br>　　断风疏晚竹，流水切危弦。别有青门外，空怀玄圃仙。
<br>
<br>　　卷78_23  「夏日游山家同夏少府」骆宾王
<br>
<br>　　返照下层岑，物外狎招寻。兰径薰幽，槐庭落暗金。
<br>
<br>　　谷静风声彻，山空月色深。一遣樊笼累，唯馀松桂心。
<br>
<br>　　卷78_24  「初秋登王司马楼宴得同字」骆宾王
<br>
<br>　　展骥端居暇，登龙喜宴同。缔赏三清满，承欢六义通。
<br>
<br>　　野晦寒阴积，潭虚夕照空。顾惭非梦鸟，滥此厕雕虫。
<br>
<br>　　卷78_25  「初秋于窦六郎宅宴」骆宾王
<br>
<br>　　千里风云契，一朝心赏同。意尽深交合，神灵俗累空。
<br>
<br>　　草带销寒翠，花枝发夜红。唯将澹若水，长揖古人风。
<br>
<br>　　卷78_26  「冬日宴」骆宾王
<br>
<br>　　二三物外友，一百杖头钱。赏洽袁公地，情披乐令天。
<br>
<br>　　促席鸾觞满，当炉兽炭然。何须攀桂树，逢此自留连。
<br>
<br>　　卷78_27  「镂鸡子」骆宾王
<br>
<br>　　幸遇清明节，欣逢旧练人。刻花争脸态，写月竞眉新。
<br>
<br>　　晕罢空馀月，诗成并道春。谁知怀玉者，含响未吟晨。
<br>
<br>　　卷78_28  「咏美人在天津桥」骆宾王
<br>
<br>　　美女出东邻，容与上天津。整衣香满路，移步袜生尘。
<br>
<br>　　水下看妆影，眉头画月新。寄言曹子建，个是洛川神。
<br>
<br>　　卷78_29  「送宋五之问得凉字」骆宾王
<br>
<br>　　愿言游泗水，支离去二漳。道术君所笃，筌蹄余自忘。
<br>
<br>　　雪威侵竹冷，秋爽带池凉。欲验离襟切，岐路在他乡。
<br>
<br>　　卷78_30  「宪台出絷寒夜有怀」骆宾王
<br>
<br>　　独坐怀明发，长谣苦未安。自应迷北叟，谁肯问南冠。
<br>
<br>　　生死交情异，殷忧岁序阑。空馀朝夕鸟，相伴夜啼寒。
<br>
<br>　　卷78_31  「送郭少府探得忧字」骆宾王
<br>
<br>　　开筵枕德水，辍棹舣仙舟。贝阙桃花浪，龙门竹箭流。
<br>
<br>　　当歌凄别曲，对酒泣离忧。还望青门外，空见白云浮。
<br>
<br>　　卷78_32  「冬日过故人任处士书斋」骆宾王
<br>
<br>　　神交尚投漆，虚室罢游兰。网积窗文乱，苔深履迹残。
<br>
<br>　　雪明书帐冷，水静墨池寒。独此琴台夜，流水为谁弹。
<br>
<br>　　卷78_33  「送刘少府游越州」骆宾王
<br>
<br>　　一丘余枕石，三越尔怀铅。离亭分鹤盖，别岸指龙川。
<br>
<br>　　露下蝉声断，寒来雁影连。如何沟水上，凄断听离弦。
<br>
<br>　　卷78_34  「赋得白云抱幽石」骆宾王
<br>
<br>　　重岩抱危石，幽涧曳轻云。绕镇仙衣动，飘蓬羽盖分。
<br>
<br>　　锦色连花静，苔光带叶熏。讵知吴会影，长抱Y城文。
<br>
<br>　　卷78_35  「赋得春云处处生」骆宾王
<br>
<br>　　千里年光静，四望春云生。椠日祥光举，疏云瑞叶轻。
<br>
<br>　　盖阴笼迥树，阵影抱危城。非将吴会远，飘荡帝乡情。
<br>
<br>　　卷78_36  「在狱咏蝉」骆宾王
<br>
<br>　　西陆蝉声唱，南冠客思侵。那堪玄鬓影，来对白头吟。
<br>
<br>　　露重飞难进，风多响易沉。无人信高洁，谁为表予心。
<br>
<br>　　卷78_37  「咏水」骆宾王
<br>
<br>　　列名通地纪，疏派合天津。波随月色净，态逐桃花春。
<br>
<br>　　照霞如隐石，映柳似沉鳞。终当挹上善，属意澹交人。
<br>
<br>　　卷78_38  「同张二咏雁」骆宾王
<br>
<br>　　唼藻沧江远，衔芦紫塞长。雾深迷晓景，风急断秋行。
<br>
<br>　　阵照通宵月，书封几夜霜。无复能鸣分，空知愧稻粱。
<br>
<br>　　卷78_39  「咏雪」骆宾王
<br>
<br>　　龙云玉叶上，鹤雪瑞花新。影乱铜乌吹，光销玉马津。
<br>
<br>　　含辉明素篆，隐迹表祥轮。幽兰不可俪，徒自绕阳春。
<br>
<br>　　卷78_40  「咏云酒」骆宾王
<br>
<br>　　朔空曾纪历，带地旧疏泉。色泛临砀瑞，香流赴蜀仙。
<br>
<br>　　款交欣散玉，洽友悦沉钱。无复中山赏，空吟吴会篇。
<br>
<br>　　卷78_41  「尘灰」骆宾王
<br>
<br>　　洛川流雅韵，秦道擅苛威。听歌梁上动，应律管中飞。
<br>
<br>　　光飘神女袜，影落羽人衣。愿言心未翳，终冀效轻微。
<br>
<br>　　卷78_42  「秋晨同淄川毛司马秋九咏。秋风」骆宾王
<br>
<br>　　紫陌炎氛歇，青O晚吹浮。乱竹摇疏影，萦池织细流。
<br>
<br>　　飘香曳舞袖，带粉泛妆楼。不分君恩绝，纨扇曲中秋。
<br>
<br>　　卷78_43  「秋晨同淄川毛司马秋九咏。秋云」骆宾王
<br>
<br>　　南陆铜浑改，西郊玉叶轻。泛斗瑶光动，临阳瑞色明。
<br>
<br>　　盖阴连凤阙，阵影翼龙城。讵知时不遇，空伤流滞情。
<br>
<br>　　卷78_44  「秋晨同淄川毛司马秋九咏。秋蝉」骆宾王
<br>
<br>　　九秋行已暮，一枝聊暂安。隐榆非谏楚，噪柳异悲潘。
<br>
<br>　　分形妆薄鬓，镂影饰危冠。自怜疏影断，寒林夕吹寒。
<br>
<br>　　卷78_45  「秋晨同淄川毛司马秋九咏。秋露」骆宾王
<br>
<br>　　玉关寒气早，金塘秋色归。泛掌光逾净，添荷滴尚微。
<br>
<br>　　变霜凝晓液，承月委圆辉。别有吴台上，应湿楚臣衣。
<br>
<br>　　卷78_46  「秋晨同淄川毛司马秋九咏。秋月」骆宾王
<br>
<br>　　云披玉绳净，月满镜轮圆。`露珠晖冷，凌霜桂影寒。
<br>
<br>　　漏彩含疏薄，浮光漾急澜。西园徒自赏，南飞终未安。
<br>
<br>　　卷78_47  「秋晨同淄川毛司马秋九咏。秋水」骆宾王
<br>
<br>　　贝阙寒流彻，玉轮秋浪清。图云锦色净，写月练花明。
<br>
<br>　　泛曲d弦动，随轩凤辖惊。唯当御沟上，凄断送归情。
<br>
<br>　　卷78_48  「秋晨同淄川毛司马秋九咏。秋萤」骆宾王
<br>
<br>　　玉虬分静夜，金萤照晚凉。含辉疑泛月，带火怯凌霜。
<br>
<br>　　散彩萦虚牖，飘花绕洞房。下帷如不倦，当解惜馀光。
<br>
<br>　　卷78_49  「秋晨同淄川毛司马秋九咏。秋菊」骆宾王
<br>
<br>　　擢秀三秋晚，开芳十步中。分黄俱笑日，含翠共摇风。
<br>
<br>　　碎影涵流动，浮香隔岸通。金翘徒可泛，玉芯顾同。
<br>
<br>　　卷78_50  「秋晨同淄川毛司马秋九咏。秋雁」骆宾王
<br>
<br>　　联翩辞海曲，遥曳指江干。阵去金河冷，书归玉塞寒。
<br>
<br>　　带月凌空易，迷烟逗浦难。何当同顾影，刷羽泛清澜。
<br>
<br>　　卷78_51  「乐大夫挽词五首」骆宾王
<br>
<br>　　可叹浮生促，吁嗟此路难。丘陵一起恨，言笑几时欢。
<br>
<br>　　萧索郊埏晚，荒凉井径寒。谁当门下客，独见有任安。
<br>
<br>　　蒿里谁家地，松门何代丘。百年三万日，一别几千秋。
<br>
<br>　　返照寒无影，穷泉冻不流。居然同物化，何处欲藏舟。
<br>
<br>　　昔去梅笳发，今来薤露。彤驺朝帝阙，丹肀惩蹒堋
<br>
<br>　　城郭犹疑是，原陵稍觉非。九原如可作，千载与谁归。
<br>
<br>　　一旦先朝菌，千秋掩夜台。青乌新兆去，白马故人来。
<br>
<br>　　草露当春泣，松风向暮哀。宁知荒垄外，吊鹤自裴徊。
<br>
<br>　　忽见泉台路，犹疑水镜悬。何如开白日，非复睹青天。
<br>
<br>　　华表迎千岁，幽扃送百年。独嗟流水引，长掩伯牙弦。
<br>
<br>　　卷78_52  「丹阳刺史挽词三首」骆宾王
<br>
<br>　　百龄嗟倏忽，一旦向山阿。丹桂销已尽，青松哀更多。
<br>
<br>　　薰风虚听曲，薤露反成歌。自有藏舟处，谁怜隙驷过。
<br>
<br>　　恻怆恒山羽，留连棣萼篇。佳城非旧日，京兆即新阡。
<br>
<br>　　城郭三千岁，丘陵几万年。唯馀松柏垄，朝夕起寒烟。
<br>
<br>　　短歌三献曲，长夜九泉台。此室玄扃掩，何年白日开。
<br>
<br>　　荒郊疏古木，寒隧积陈D.独此伤心地，松声薄暮来。
<br>
<br>　　卷78_53  「称心寺」骆宾王
<br>
<br>　　征帆恣远寻，逶迤过称心。凝滞蘅vK岸，沿洄楂柚林。
<br>
<br>　　穿溆不厌曲，舣潭惟爱深。为乐凡几许，听取舟中琴。
<br>
<br>　　卷78_54  「陪润州薛司空丹徒桂明府游招隐寺」骆宾王
<br>
<br>　　共寻招隐寺，初识戴J家。还依旧泉壑，应改昔云霞。
<br>
<br>　　绿竹寒天笋，红蕉腊月花。金绳倘留客，为系日光斜。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
