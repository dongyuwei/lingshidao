<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百五十九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷三百五十九
<br>
<br>　　卷359_1  「送春词」刘禹锡
<br>
<br>　　昨来楼上迎春处，今日登楼又送归。兰蕊残妆含露泣，
<br>
<br>　　柳条长袖向风挥。佳人对镜容颜改，楚客临江心事违。
<br>
<br>　　万古至今同此恨，无如一醉尽忘机。
<br>
<br>　　卷359_2  「送李尚书镇滑州」刘禹锡
<br>
<br>　　南徐报政入文昌，东郡须才别建章。视草名高同蜀客，
<br>
<br>　　拥旄年少胜荀郎。黄河一曲当城下，缇骑千重照路傍。
<br>
<br>　　自古相门还出相，如今人望在岩廊。
<br>
<br>　　卷359_3  「送浑大夫赴丰州」刘禹锡
<br>
<br>　　凤衔新诏降恩华，又见旌旗出浑家。故吏来辞辛属国，
<br>
<br>　　精兵愿逐李轻车。毡裘君长迎风驭，锦带酋豪踏雪衙。
<br>
<br>　　其奈明年好春日，无人唤看牡丹花。
<br>
<br>　　卷359_4  「送源中丞充新罗册立使（侍中之孙）」刘禹锡
<br>
<br>　　相门才子称华簪，持节东行捧德音。身带霜威辞凤阙，
<br>
<br>　　口传天语到鸡林。烟开鳌背千寻碧，日浴鲸波万顷金。
<br>
<br>　　想见扶桑受恩处，一时西拜尽倾心。
<br>
<br>　　卷359_5  「送王司马之陕州（自太常丞授，工为诗）」刘禹锡
<br>
<br>　　暂辍清斋出太常，空携诗卷赴甘棠。府公既有朝中旧，
<br>
<br>　　司马应容酒后狂。案牍来时唯署字，风烟入兴便成章。
<br>
<br>　　两京大道多游客，每遇词人战一场。
<br>
<br>　　卷359_6  「洛中送杨处厚入关便游蜀」刘禹锡
<br>
<br>　　洛阳秋日正凄凄，君去西秦更向西。旧学三冬今转富，
<br>
<br>　　曾伤六翮养初齐。王城晓入窥丹凤，蜀路晴来见碧鸡。
<br>
<br>　　早识卧龙应有分，不妨从此蹑丹梯。
<br>
<br>　　卷359_7  「送周使君罢渝州归郢州别墅」刘禹锡
<br>
<br>　　君思郢上吟归去，故自渝南掷郡章。野戍岸边留画舸，
<br>
<br>　　绿萝阴下到山庄。池荷雨后衣香起，庭草春深绶带长。
<br>
<br>　　只恐鸣驺催上道，不容待得晚菘尝。
<br>
<br>　　卷359_8  「奉送浙西李仆射相公赴镇」刘禹锡
<br>
<br>　　建节东行是旧游，欢声喜气满吴州。郡人重得黄丞相，
<br>
<br>　　童子争迎郭细侯。诏下初辞温室树，梦中先到景阳楼。
<br>
<br>　　自怜不识平津阁，遥望旌旗汝水头。
<br>
<br>　　卷359_9  「重送浙西李相公顷廉问江南已经七载…领旧地新加旌旄」刘禹锡
<br>
<br>　　江北万人看玉节，江南千骑引金铙。凤从池上游沧海，
<br>
<br>　　鹤到辽东识旧巢。城下清波含百谷，窗中远岫列三茅。
<br>
<br>　　碧鸡白马回翔久，却忆朱方是乐郊。
<br>
<br>　　卷359_10  「送前进士蔡京赴学究科（时崔相公、杨尚书掌选）」刘禹锡
<br>
<br>　　耳闻战鼓带经锄，振发声名自里闾。已是世间能赋客，
<br>
<br>　　更攻窗下绝编书。朱门达者谁能识，绛帐书生尽不如。
<br>
<br>　　幸遇天官旧丞相，知君无翼上空虚。
<br>
<br>　　卷359_11  「送唐舍人出镇闽中」刘禹锡
<br>
<br>　　暂辞鸳鹭出蓬瀛，忽拥貔貅镇粤城。闽岭夏云迎皂盖，
<br>
<br>　　建溪秋树映红旌。山川远地由来好，富贵当年别有情。
<br>
<br>　　了却人间婚嫁事，复归朝右作公卿。
<br>
<br>　　卷359_12  「送李中丞赴楚州」刘禹锡
<br>
<br>　　缇骑朱旗入楚城，士林皆贺振家声。儿童但喜迎宾守，
<br>
<br>　　故吏犹应记姓名。万顷水田连郭秀，四时烟月映淮清。
<br>
<br>　　忆君初得昆山玉，同向扬州携手行。
<br>
<br>　　卷359_13  「奉送李户部侍郎自河南尹再除本官归阙」刘禹锡
<br>
<br>　　昔年内署振雄词，今日东都结去思。宫女犹传洞箫赋，
<br>
<br>　　国人先咏衮衣诗。华星却复文昌位，别鹤重归太乙池。
<br>
<br>　　想到金闺待通籍，一时惊喜见风仪。
<br>
<br>　　卷359_14  「送蕲州李郎中赴任」刘禹锡
<br>
<br>　　楚关蕲水路非赊，东望云山日夕佳。薤叶照人呈夏簟，
<br>
<br>　　松花满碗试新茶。楼中饮兴因明月，江上诗情为晚霞。
<br>
<br>　　北地交亲长引领，早将玄鬓到京华。
<br>
<br>　　卷359_15  「送国子令狐博士赴兴元觐省」刘禹锡
<br>
<br>　　相门才子高阳族，学省清资五品官。谏院过时荣棣萼，
<br>
<br>　　谢庭归去踏芝兰。山中花带烟岚晚，栈底江涵雪水寒。
<br>
<br>　　伯仲到家人尽贺，柳营莲府递相欢。
<br>
<br>　　卷359_16  「送李二十九兄员外赴宁使幕」刘禹锡
<br>
<br>　　家袭韦平身业文，素风清白至今贫。南宫通籍新郎吏，
<br>
<br>　　西候从戎旧主人。城外草黄秋有雪，烽头烟静虏无尘。
<br>
<br>　　鼎门为别霜天晓，把离觞三五巡。
<br>
<br>　　卷359_17  「送分司陈郎中只召直史馆重修三圣实录」刘禹锡
<br>
<br>　　蝉鸣官树引行车，言自成周赴玉除。远取南朝贵公子，
<br>
<br>　　重修东观帝王书。常时载笔窥金匮，暇日登楼到石渠。
<br>
<br>　　若问旧人刘子政，如今白首在南徐。
<br>
<br>　　卷359_18  「送慧则法师归上都因呈广宣上人」刘禹锡
<br>
<br>　　昨日东林看讲时，都人象马蹋琉璃。雪山童子应前世，
<br>
<br>　　金粟如来是本师。一锡言归九城路，三衣曾拂万年枝。
<br>
<br>　　休公久别如相问，楚客逢秋心更悲。
<br>
<br>　　卷359_19  「送义舟师却还黔南」刘禹锡
<br>
<br>　　黔江秋水浸云霓，独泛慈航路不迷。猿窥斋林叶动，
<br>
<br>　　蛟龙闻咒浪花低。如莲半偈心常悟，问菊新诗手自携。
<br>
<br>　　常说摩围似灵鹫，却将山屐上丹梯。
<br>
<br>　　卷359_20  「送景玄师东归」刘禹锡
<br>
<br>　　东林寺里一沙弥，心爱当时才子诗。山下偶随流水出，
<br>
<br>　　秋来却赴白云期。滩头蹑屐挑沙菜，路上停舟读古碑。
<br>
<br>　　想到旧房抛锡杖，小松应有过檐枝。
<br>
<br>　　卷359_21  「汉寿城春望」刘禹锡
<br>
<br>　　汉寿城边野草春，荒祠古墓对荆榛。田中牧竖烧刍狗，
<br>
<br>　　陌上行人看石麟。华表半空经霹雳，碑文才见满埃尘。
<br>
<br>　　不知何日东瀛变，此地还成要路津。
<br>
<br>　　卷359_22  「荆门道怀古」刘禹锡
<br>
<br>　　南国山川旧帝畿，宋台梁馆尚依稀。马嘶古道行人歇，
<br>
<br>　　麦秀空城野雉飞。风吹落叶填宫井，火入荒陵化宝衣。
<br>
<br>　　徒使词臣庾开府，咸阳终日苦思归。
<br>
<br>　　卷359_23  「朗州窦员外见示与澧州元郎中郡斋赠答…因以继和」刘禹锡
<br>
<br>　　鸳鹭差池出建章，彩旗朱户蔚相望。新恩共理犬牙地，
<br>
<br>　　昨日同含鸡舌香。白芷江边分驿路，山桃蹊外接甘棠。
<br>
<br>　　应怜一罢金闺籍，枉渚逢春十度伤。
<br>
<br>　　卷359_24  「早春对雪奉寄澧州元郎中」刘禹锡
<br>
<br>　　新赐鱼书墨未干，贤人暂出远人安。朝驱旌旆行时令，
<br>
<br>　　夜见星辰忆旧官。梅蕊覆阶铃阁暖，雪峰当户戟枝寒。
<br>
<br>　　宁知楚客思公子，北望长吟澧有兰。
<br>
<br>　　卷359_25  「窦朗州见示与澧州元郎中早秋赠答命同作」刘禹锡
<br>
<br>　　邻境诸侯同舍郎，芷江兰浦恨无梁。秋风门外旌旗动，
<br>
<br>　　晓露庭中橘柚香。玉簟微凉宜白昼，金笳入暮应清商，
<br>
<br>　　骚人昨夜闻_，不叹流年惜众芳。
<br>
<br>　　卷359_26  「松滋渡望峡中」刘禹锡
<br>
<br>　　渡头轻雨洒寒梅，云际溶溶雪水来。梦渚草长迷楚望，
<br>
<br>　　夷陵土黑有秦灰。巴人泪应猿声落，蜀客船从鸟道回。
<br>
<br>　　十二碧峰何处所，永安宫外是荒台。
<br>
<br>　　卷359_27  「衢州徐员外使君遗以缟兼竹书箱因成一篇用答佳贶」刘禹锡
<br>
<br>　　烂柯山下旧仙郎，列宿来添婺女光。远放歌声分白，
<br>
<br>　　知传家学与青箱。水朝沧海何时去，兰在幽林亦自芳。
<br>
<br>　　闻说天台有遗爱，人将琪树比甘棠。
<br>
<br>　　卷359_28  「唐秀才赠端州紫石砚，以诗答之」刘禹锡
<br>
<br>　　端州石砚人间重，赠我因知正草玄。阙里庙堂空旧物，
<br>
<br>　　开方灶下岂天然。玉蜍吐水霞光静，彩翰摇风绛锦鲜。
<br>
<br>　　此日佣工记名姓，因君数到墨池前。
<br>
<br>　　卷359_29  「览董评事思归之什因以诗赠」刘禹锡
<br>
<br>　　几年油幕佐征东，却泛沧浪狎钓童。欹枕醉眠成戏蝶，
<br>
<br>　　抱琴闲望送归鸿。文儒自袭胶西相，倚伏能齐塞上翁。
<br>
<br>　　更说扁舟动乡思，青菰已熟奈秋风。
<br>
<br>　　卷359_30  「谢寺双桧（扬州法云寺谢镇西宅，古桧存焉）」刘禹锡
<br>
<br>　　双桧苍然古貌奇，含烟吐雾郁参差。晚依禅客当金殿，
<br>
<br>　　初对将军映画旗。龙象界中成宝盖，鸳鸯瓦上出高枝。
<br>
<br>　　长明灯是前朝焰，曾照青青年少时。
<br>
<br>　　卷359_31  「寄杨八寿州」刘禹锡
<br>
<br>　　风猎红旗入寿春，满城歌舞向朱轮。八公山下清淮水，
<br>
<br>　　千骑尘中白面人。桂岭雨馀多鹤迹，茗园晴望似龙鳞。
<br>
<br>　　圣朝方用敢言者，次第应须旧谏臣。
<br>
<br>　　卷359_32  「洛中寺北楼见贺监草书题诗」刘禹锡
<br>
<br>　　高楼贺监昔曾登，壁上笔踪龙虎腾。中国书流尚皇象，
<br>
<br>　　北朝文士重徐陵。偶因独见空惊目，恨不同时便伏膺。
<br>
<br>　　唯恐尘埃转磨灭，再三珍重嘱山僧。
<br>
<br>　　卷359_33  「闻韩宾擢第归觐以诗美之兼贺韩十五曹长时韩牧永州」刘禹锡
<br>
<br>　　零陵香草满郊s，丹穴雏飞入翠屏。孝若归来成画赞，
<br>
<br>　　孟阳别后有山铭。兰陔旧地花才结，桂树新枝色更青。
<br>
<br>　　为报儒林丈人道，如今从此鬓星星。
<br>
<br>　　卷359_34  「宣上人远寄和礼部王侍郎放榜后诗，因而继和」刘禹锡
<br>
<br>　　礼闱新榜动长安，九陌人人走马看。一日声名遍天下，
<br>
<br>　　满城桃李属春官。自吟白雪诠词赋，指示青云借羽翰。
<br>
<br>　　借问至公谁印可，支郎天眼定中观。
<br>
<br>　　卷359_35  「赠东岳张炼师」刘禹锡
<br>
<br>　　东岳真人张炼师，高情雅淡世间稀。堪为列女书青简，
<br>
<br>　　久事元君住翠微。金缕机中抛锦字，玉清台上著霓衣。
<br>
<br>　　云衢不要吹箫伴，只拟乘鸾独自飞。
<br>
<br>　　卷359_36  「秘书崔少监见示坠马长句，因而和之」刘禹锡
<br>
<br>　　麟台少监旧仙郎，洛水桥边坠马伤。尘污腰间青襞绶，
<br>
<br>　　风飘掌下紫游缰。上车著作应来问，折臂三公定送方。
<br>
<br>　　犹赖德全如醉者，不妨吟咏入篇章。
<br>
<br>　　卷359_37  「寄杨虢州与之旧姻」刘禹锡
<br>
<br>　　避地江湖知几春，今来本郡拥朱轮。阮郎无复里中旧，
<br>
<br>　　杨仆却为关外人。各系一官难命驾，每怀前好易沾巾。
<br>
<br>　　玉城山里多灵药，摆落功名且养神。
<br>
<br>　　卷359_38  「秋日题窦员外崇德里新居（窦时判度支案）」刘禹锡
<br>
<br>　　长爱街西风景闲，到君居处暂开颜。清光门外一渠水，
<br>
<br>　　秋色墙头数点山。疏种碧松通月朗，多栽红药待春还。
<br>
<br>　　莫言堆案无馀地，认得诗人在此间。
<br>
<br>　　卷359_39  「蒙恩转仪曹郎依前充集贤学士举韩潮州自代因寄七言」刘禹锡
<br>
<br>　　翔鸾阙下谢恩初，通籍由来在石渠。暂入南宫判祥瑞，
<br>
<br>　　还归内殿阅图书。故人犹在三江外，同病凡经二纪馀。
<br>
<br>　　今日荐君嗟久滞，不惟文体似相如。
<br>
<br>　　卷359_40  「途次华州陪钱大夫登城北楼春望因睹李崔令狐…题此诗」刘禹锡
<br>
<br>　　城楼四望出风尘，见尽关西渭北春。百二山河雄上国，
<br>
<br>　　一双旌旆委名臣。壁中今日题诗处，天上同时草诏人。
<br>
<br>　　莫怪老郎呈滥吹，宦途虽别旧情亲。
<br>
<br>　　卷359_41  「始闻秋风」刘禹锡
<br>
<br>　　昔看黄菊与君别，今听玄蝉我却回。五夜飕v枕前觉，
<br>
<br>　　一年颜状镜中来。马思边草拳毛动，雕眄青云睡眼开。
<br>
<br>　　天地肃清堪四望，为君扶病上高台。
<br>
<br>　　卷359_42  「洛中初冬拜表有怀上京故人」刘禹锡
<br>
<br>　　凤楼南面控三条，拜表郎官早渡桥。清洛晓光铺碧簟，
<br>
<br>　　上阳霜叶剪红绡。省门簪组初成列，云路鸳鸾想退朝。
<br>
<br>　　寄谢殷勤九天侣，抢榆水击各逍遥。
<br>
<br>　　卷359_43  「尉迟郎中见示自南迁牵复却至洛城东旧居之作因以和之」刘禹锡
<br>
<br>　　曾遭飞语十年谪，新受恩光万里还。朝服不妨游洛浦，
<br>
<br>　　郊园依旧看嵩山。竹含天籁清商乐，水绕庭台碧玉环。
<br>
<br>　　留作功成退身地，如今只是暂时闲。
<br>
<br>　　卷359_44  「洛中酬福建陈判官见赠」刘禹锡
<br>
<br>　　潦倒声名拥肿材，一生多故苦回。南宫旧籍遥相管，
<br>
<br>　　东洛闲门昼未开。静对道流论药石，偶逢词客与琼瑰。
<br>
<br>　　怪君近日文锋利，新向延平看剑来。
<br>
<br>　　卷359_45  「和苏十郎中谢病闲居时严常侍萧给事…有二毛之作」刘禹锡
<br>
<br>　　清羸隐几望云空，左掖鸳鸾到室中。一卷素书消永日，
<br>
<br>　　数茎斑发对秋风。菱花照后容虽改，蓍草占来命已通。
<br>
<br>　　莫怪人人惊早白，缘君尚是黑头翁。
<br>
<br>　　卷359_46  「酬淮南廖参谋秋夕见过之作」刘禹锡
<br>
<br>　　扬州从事夜相寻，无限新诗月下吟。初服已惊玄发长，
<br>
<br>　　高情犹向碧云深。语馀时举一杯酒，坐久方闻四处砧。
<br>
<br>　　不逐繁华访闲散，知君摆落俗人心。
<br>
<br>　　卷359_47  「题王郎中宣义里新居」刘禹锡
<br>
<br>　　爱君新买街西宅，客到如游杜间。雨后退朝贪种树，
<br>
<br>　　申时出省趁看山。门前巷陌三条近，墙内池亭万境闲。
<br>
<br>　　见拟移居作邻里，不论时节请开关。
<br>
<br>　　卷359_48  「酬朗州崔员外与任十四兄侍御同过鄙人旧居…时守吴郡」刘禹锡
<br>
<br>　　昔日居邻招屈亭，枫林橘树鹧鸪声。一辞御苑青门去，
<br>
<br>　　十见蛮江白芷生。自此曾沾宣室召，如今又守阖闾城。
<br>
<br>　　何人万里能相忆，同舍仙郎与外兄。
<br>
<br>　　卷359_49  「刘驸马水亭避暑」刘禹锡
<br>
<br>　　千竿竹翠数莲红，水阁虚凉玉簟空。琥珀盏红疑漏酒，
<br>
<br>　　水晶帘莹更通风。赐冰满碗沉朱实，法馔盈盘覆碧笼。
<br>
<br>　　尽日逍遥避烦暑，再三珍重主人翁。
<br>
<br>　　卷359_50  「述旧贺迁寄陕虢孙常侍（南宫、左辅，两处交代）」刘禹锡
<br>
<br>　　南宫幸袭芝兰后，左辅曾交印绶来。多病未离清洛苑，
<br>
<br>　　新恩已历望仙台。关头古塞桃林静，城下长河竹箭回。
<br>
<br>　　闻说随车有零雨，此时偏动子荆才。
<br>
<br>　　卷359_51  「江陵严司空见示与成都武相公唱和，因命同作」刘禹锡
<br>
<br>　　南荆西蜀大行台，幕府旌门相对开。名重三司平水土，
<br>
<br>　　威雄八阵役风雷。彩云朝望青城起，锦浪秋经白帝来。
<br>
<br>　　不是郢中清唱发，谁当丞相锾觳拧
<br>
<br>　　卷359_52  「庙庭偃松诗」刘禹锡
<br>
<br>　　势轧枝偏根已危，高情一见与扶持。忽从憔悴有生意，
<br>
<br>　　却为离披无俗姿。影入岩廊行乐处，韵含天籁宿斋时。
<br>
<br>　　谢公莫道东山去，待取阴成满凤池。
<br>
<br>　　卷359_53  「赠致仕滕庶子先辈（时及第人中最老）」刘禹锡
<br>
<br>　　朝服归来昼锦荣，登科记上更无兄。寿觞每使曾孙献，
<br>
<br>　　胜境长携众妓行。矍铄据鞍时骋健，殷勤把酒尚多情。
<br>
<br>　　凌寒却向山阴去，衣绣郎君雪里行。
<br>
<br>　　卷359_54  「哭吕衡州，时予方谪居」刘禹锡
<br>
<br>　　一夜霜风凋玉芝，苍生望绝士林悲。空怀济世安人略，
<br>
<br>　　不见男婚女嫁时。遗草一函归太史，旅坟三尺近要离。
<br>
<br>　　朔方徙岁行当满，欲为君刊第二碑。
<br>
<br>　　卷359_55  「夔州窦员外使君见示悼妓诗顾余尝识之因命同作」刘禹锡
<br>
<br>　　前年曾见两鬟时，今日惊吟悼妓诗。凤管学成知有籍，
<br>
<br>　　龙媒欲换叹无期。空廊月照常行地，后院花开旧折枝。
<br>
<br>　　寂寞鱼山青草里，何人更立智琼祠。
<br>
<br>　　卷359_56  「窦夔州见寄寒食日忆故姬小红吹笙，因和之」刘禹锡
<br>
<br>　　鸾声窈眇管参差，清韵初调众乐随。幽院妆成花下弄，
<br>
<br>　　高楼月好夜深吹。忽惊暮雨飘零尽，唯有朝云梦想期。
<br>
<br>　　闻道今年寒食日，东山旧路独行迟。
<br>
<br>　　卷359_57  「哭庞京兆（少年有俊气，常擢制科之首）」刘禹锡
<br>
<br>　　俊骨英才气然，策名飞步冠群贤。逢时已自致高位。
<br>
<br>　　得疾还因倚少年。天上别归京兆府，人间空数茂陵阡。
<br>
<br>　　今朝帐哭君处，前日见铺歌舞筵。
<br>
<br>　　卷359_58  「送李庚先辈赴选」刘禹锡
<br>
<br>　　一家何啻十朱轮，诸父双飞秉大钧。曾脱素衣参幕客，
<br>
<br>　　却为精舍读书人。离筵雒水侵杯色，征路函关向晚尘。
<br>
<br>　　今日山公旧宾主，知君不负帝城春。
<br>
<br>　　卷359_59  「阳山庙观赛神（梁松南征至此，遂为其神，在朗州）」刘禹锡
<br>
<br>　　汉家都尉旧征蛮，血食如今配此山，曲盖幽深苍桧下，
<br>
<br>　　洞箫愁绝翠屏间。荆巫脉脉传神语，野老娑娑起醉颜。
<br>
<br>　　日落风生庙门外，几人连蹋竹歌还。
<br>
<br>　　卷359_60  「送僧元倍游」刘禹锡
<br>
<br>　　宝书翻译学初成，振锡如飞白足轻。彭泽因家凡几世，
<br>
<br>　　灵山预会是前生。传灯已悟无为理，濡露犹怀罔极情。
<br>
<br>　　从此多逢大居士，何人不愿解珠璎。
<br>
<br>　　卷359_61  「赠日本僧智藏」刘禹锡
<br>
<br>　　浮杯万里过沧溟，遍礼名山适性灵。深夜降龙潭水黑，
<br>
<br>　　新秋放鹤野田青。身无彼我那怀土，心会真如不读经。
<br>
<br>　　为问中华学道者，几人雄猛得宁馨。
<br>
<br>　　卷359_62  「送元简上人适越」刘禹锡
<br>
<br>　　孤云出岫本无依，胜境名山即是归。久向吴门游好寺，
<br>
<br>　　还思越水洗尘机。浙江涛惊狮子吼，稽岭峰疑灵鹫飞。
<br>
<br>　　更入天台石桥去，垂珠璀璨拂三衣。
<br>
<br>　　卷359_63  「送宗密上人归南山草堂寺，因谒河南尹白侍郎」刘禹锡
<br>
<br>　　宿习修来得慧根，多闻第一却忘言。自从七祖传心印，
<br>
<br>　　不要三乘入便门。东泛沧江寻古迹，西归紫阁出尘喧。
<br>
<br>　　河南白尹大檀越，好把真经相对翻。
<br>
<br>　　卷359_64  「西塞山怀古」刘禹锡
<br>
<br>　　西晋楼船下益州，金陵王气黯然收。千寻铁锁沉江底，
<br>
<br>　　一片降幡出石头。人世几回伤往事，山形依旧枕江流。
<br>
<br>　　今逢四海为家日，故垒萧萧芦荻秋。
<br>
<br>　　卷359_65  「广宣上人寄在蜀与韦令公唱和诗卷因以令公…诗示之」刘禹锡
<br>
<br>　　碧云佳句久传芳，曾向成都住草堂。振锡常过长者宅，
<br>
<br>　　披衣犹带令公香。一时风景添诗思，八部人天入道场。
<br>
<br>　　若许相期同结社，吾家本自有柴桑。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
