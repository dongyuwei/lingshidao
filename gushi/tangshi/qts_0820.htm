<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百二十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷八百二十
<br>
<br>　　卷820_1  「从军行五首」皎然
<br>
<br>　　候骑出纷纷，元戎霍冠军。汉@秋聒地，羌火昼烧云。
<br>
<br>　　万里戈城合，三边羽檄分。乌孙驱未尽，肯顾辽阳勋。
<br>
<br>　　韩旆拂丹霄，汉军新破辽。红尘驱卤簿，白羽拥嫖姚。
<br>
<br>　　战苦军犹乐，功高将不骄。至今丁零塞，朔吹空萧萧。
<br>
<br>　　百万逐呼韩，频年不解鞍。兵屯绝漠暗，马饮浊河干。
<br>
<br>　　破虏功未录，劳师力已殚。须防肘腋下，飞祸出无端。
<br>
<br>　　飞将下天来，奇谋阃外裁。水心龙剑动，地肺雁山开。
<br>
<br>　　望气燕师锐，当锋虏阵摧。从今射雕骑，不敢过云堆。
<br>
<br>　　黄纸君王诏，青泥校尉书。誓师张虎落，选将擐犀渠。
<br>
<br>　　雾暗津蒲失，天寒塞柳疏。横行十万骑，欲扫虏尘馀。
<br>
<br>　　卷820_2  「陇头水二首」皎然
<br>
<br>　　陇头水欲绝，陇水不堪闻。碎影摇枪垒，寒声咽幔军。
<br>
<br>　　素从盐海积，绿带柳城分。日落天边望，逶迤入塞云。
<br>
<br>　　秦陇逼氐羌，征人去未央。如何幽咽水，并欲断君肠。
<br>
<br>　　西注悲穷漠，东分忆故乡。旅魂声搅乱，无梦到咸阳。
<br>
<br>　　卷820_3  「塞下曲二首」皎然
<br>
<br>　　寒塞无因见落梅，胡人吹入笛声来。
<br>
<br>　　劳劳亭上春应度，夜夜城南战未回。
<br>
<br>　　都护今年破武威，胡沙万里鸟空飞。
<br>
<br>　　旄竿瀚海扫云出，毡骑天山蹋雪归。
<br>
<br>　　卷820_4  「览史」皎然
<br>
<br>　　黄绮皆皓发，秦时隐商山。嘉谋匡帝道，高步游天关。
<br>
<br>　　不爱组绁，却思林壑还。放歌长松下，日与孤云闲。
<br>
<br>　　卷820_5  「咏史」皎然
<br>
<br>　　独负高世资，冥冥寄浮俗。卞子去不归，何人辩荆玉。
<br>
<br>　　鬻舂意不浅，污迹身岂辱。鸾铩乐，虬蟠甘窘束。
<br>
<br>　　五噫谲且正，可以见心曲。
<br>
<br>　　卷820_6  「咏史」皎然
<br>
<br>　　田氏门下客，冯公众中贱。一朝市义还，百代名独擅。
<br>
<br>　　始知下客不可轻，能使主人功业成。借问高车与珠履，
<br>
<br>　　何如卑贱一书生。
<br>
<br>　　卷820_7  「读张曲江集」皎然
<br>
<br>　　相公乃天盖，人文佐生成。立程正颓靡，绎思何纵横。
<br>
<br>　　春杼弄缃绮，阳林敷玉英。飘然飞动姿，邈矣高简情。
<br>
<br>　　后辈惊失步，前修敢争衡。始欣耳目远，再使机虑清。
<br>
<br>　　体正力已全，理精识何妙。昔年歌阳春，徒推郢中调。
<br>
<br>　　今朝听鸾凤，岂独羡门啸。帝命镇雄州，待济寄上流。
<br>
<br>　　才兼荆衡秀，气助潇湘秋。逸荡子山匹，经奇文畅俦。
<br>
<br>　　沈吟未终卷，变态纷难数。曜耳代明，袭衣同芳杜。
<br>
<br>　　治庞耥啵寤寐在灵府。
<br>
<br>　　卷820_8  「奉酬陆使君见过，各赋院中一物，得江蓠」皎然
<br>
<br>　　江蓠生古砌，花每落禅床。嘉客未采掇，空门自馨香。
<br>
<br>　　名因诗目见，色对道心忘。不遇陆内史，谁知殊众芳。
<br>
<br>　　卷820_9  「赋得谢墅送王长史（其墅即昼七代祖吴兴守旧居）」皎然
<br>
<br>　　世业西山墅，移家长我身。萧疏遗树老，寂寞废田春。
<br>
<br>　　车巷伤前辙，篱沟忆旧邻。何堪再过日，更送北归人。
<br>
<br>　　卷820_10  「夏日同崔使君论登城楼赋得远山」皎然
<br>
<br>　　远山湖上小，青翠望依稀。才向窗中列，还从林表微。
<br>
<br>　　色浓春草在，峰起夏云归。不是蓬莱岛，如何人去稀。
<br>
<br>　　卷820_11  「咏数探得七」皎然
<br>
<br>　　邹子谭天岁，黄童对日年。求真初作传，炼魄已成仙。
<br>
<br>　　鹤驾迎缑岭，星桥下蜀川。逢君竹林客，相对弄清弦。
<br>
<br>　　卷820_12  「奉同颜使君真卿送李侍御萼，赋得荻塘路」皎然
<br>
<br>　　落日车遥遥，客心在归路。细草暗回塘，春泉萦古渡。
<br>
<br>　　遗踪叹芜没，远道悲去住。寂寞荻花空，行人别无数。
<br>
<br>　　卷820_13  「赋颜氏古今一事，得《晋仙传》，送颜逸」皎然
<br>
<br>　　曾看颜氏传，多记晋时仙。却忆桐君老，俱还桂父年。
<br>
<br>　　青春留鬓发，白日向云烟。远别赍遗简，囊中有几篇。
<br>
<br>　　卷820_14  「赋得石梁泉送崔逵」皎然
<br>
<br>　　架石通霞壁，悬崖散碧沙。天晴虹影渡，风细练文斜。
<br>
<br>　　举陟幽期阻，沿洄客意赊。河梁非此路，别恨亦无涯。
<br>
<br>　　卷820_15  「赋得夜雨滴空阶，送陆羽归龙山（同字）」皎然
<br>
<br>　　闲阶夜雨滴，偏入别情中。断续清猿应，淋漓候馆空。
<br>
<br>　　气令烦虑散，时与早秋同。归客龙山道，东来杂好风。
<br>
<br>　　卷820_16  「赋得灯心送李侍御萼（光字）」皎然
<br>
<br>　　灯心生众草，因有始知芳。彩妓窗偏丽，金桃动更香。
<br>
<br>　　花惊春未尽，焰喜夜初长。别后空离室，何人借末光。
<br>
<br>　　卷820_17  「赋得竹如意送详师赴讲（青字）」皎然
<br>
<br>　　缥竹湘南美，吾师尚毁形。仍留负霜节，不变在林青。
<br>
<br>　　每入杨枝手，因谈贝叶经。谁期沃州讲，持此别东亭。
<br>
<br>　　卷820_18  「听素法师讲《法华经》」皎然
<br>
<br>　　法子出西秦，名齐漆道人。才敷药草义，便见雪山春。
<br>
<br>　　护讲龙来远，闻经鹤下频。应机如一雨，谁不涤心尘。
<br>
<br>　　卷820_19  「咏上人座右画松」皎然
<br>
<br>　　写得长松意，千寻数尺中。翠阴疑背日，寒色欲生风。
<br>
<br>　　真树孤标在，高人立操同。一枝遥可折，吾欲问生公。
<br>
<br>　　卷820_20  「夏日登观农楼和崔使君」皎然
<br>
<br>　　片雨拂檐楹，烦襟四坐清。霏微过麦陇，萧散傍莎城。
<br>
<br>　　静爱和花落，幽闻入竹声。朝观趣无限，高咏寄深情。
<br>
<br>　　卷820_21  「妙喜寺逵公院赋得夜磬送吕评事」皎然
<br>
<br>　　一磬寒山至，凝心转清越。细和虚籁尽，疏绕悬泉发。
<br>
<br>　　在夜吟更长，停空韵难绝。幽僧悟深定，归客忘远别。
<br>
<br>　　寂历无性中，真声何起灭。
<br>
<br>　　卷820_22  「咏小瀑布」皎然
<br>
<br>　　瀑布小更奇，潺二三尺。细脉穿乱沙，丛声咽危石。
<br>
<br>　　初因智者赏，果会幽人迹。不向定中闻，那知我心寂。
<br>
<br>　　卷820_23  「仙女台（得仙字）」皎然
<br>
<br>　　寂寂旧桑田，谁家女得仙。应无鸡犬在，空有子孙传。
<br>
<br>　　古木花犹发，荒台路未迁。暮来云一片，疑是欲归年。
<br>
<br>　　卷820_24  「灵澈上人何山寺七贤石诗」皎然
<br>
<br>　　七石配七贤，隐僧山上移。石性殊磊落，君子又高奇。
<br>
<br>　　禅服宜坏，坐客冠可隳。夜倚月树影，昼倾风竹枝。
<br>
<br>　　集质患追琢，表顽用磷缁。佚火玉亦害，块然长在兹。
<br>
<br>　　卷820_25  「潘丞孩子」皎然
<br>
<br>　　爱子性情奇，初生玉树枝。人曾天上见，名向月中知。
<br>
<br>　　我识婴儿意，何须待佩。
<br>
<br>　　卷820_26  「南池杂咏五首。水月」皎然
<br>
<br>　　夜夜池上观，禅身坐月边。虚无色可取，皎洁意难传。
<br>
<br>　　若向空心了，长如影正圆。
<br>
<br>　　卷820_27  「南池杂咏五首。溪云」皎然
<br>
<br>　　舒卷意何穷，萦流复带空。有形不累物，无迹去随风。
<br>
<br>　　莫怪长相逐，飘然与我同。
<br>
<br>　　卷820_28  「南池杂咏五首。虚舟」皎然
<br>
<br>　　虚舟动又静，忽似去逢时。触物知无迕，为梁幸见遗。
<br>
<br>　　因风到此岸，非有济川期。
<br>
<br>　　卷820_29  「南池杂咏五首。寒山」皎然
<br>
<br>　　侵空撩乱色，独爱我中峰。无事负轻策，闲行蹑幽踪。
<br>
<br>　　众山摇落尽，寒翠更重重。
<br>
<br>　　卷820_30  「南池杂咏五首。寒竹」皎然
<br>
<br>　　袅袅孤生竹，独立山中雪。苍翠摇动风，婵娟带寒月。
<br>
<br>　　狂花不相似，还共凌冬发。
<br>
<br>　　卷820_31  「望远村」皎然
<br>
<br>　　林杪不可分，水步遥难辨。一片山翠边，依稀见村远。
<br>
<br>　　卷820_32  「惜暮景」皎然
<br>
<br>　　疏阴花不动，片景松梢度。夏日旧来长，佳游何易暮。
<br>
<br>　　卷820_33  「效古（天宝十四年）」皎然
<br>
<br>　　日出天地正，煌煌辟晨曦。六龙驱群动，古今无尽时。
<br>
<br>　　夸父亦何愚，竞走先自疲。饮干咸池水，折尽扶桑枝。
<br>
<br>　　渴死化爝火，嗟嗟徒尔为。空留邓林在，折尽令人嗤。
<br>
<br>　　卷820_34  「古别离（代人答阎士和）」皎然
<br>
<br>　　太湖三山口，吴王在时道。寂寞千载心，无人见春草。
<br>
<br>　　谁识缄怨者，持此伤怀抱。孤舟畏狂风，一点宿烟岛。
<br>
<br>　　望所思兮若何，月荡漾兮空波。云离离兮北断，
<br>
<br>　　鸿眇眇兮南多。身去兮天畔，心折兮湖岸。
<br>
<br>　　春风胡为兮塞路，使我归梦兮撩乱。
<br>
<br>　　卷820_35  「拟长安春词」皎然
<br>
<br>　　春信在河源，春风荡妾魂。春歌杂_，春梦绕S辕。
<br>
<br>　　春絮愁偏满，春丝闷更繁。春期不可定，春曲懒新翻。
<br>
<br>　　卷820_36  「效古」皎然
<br>
<br>　　思君转战度交河，强弄胡琴不成曲。日落应愁陇底难，
<br>
<br>　　春来定梦江南数。万丈游丝是妾心，惹蝶萦花乱相续。
<br>
<br>　　卷820_37  「昭君怨」皎然
<br>
<br>　　自倚婵娟望主恩，谁知美恶忽相翻。
<br>
<br>　　黄金不买汉宫貌，青冢空埋胡地魂。
<br>
<br>　　卷820_38  「铜雀妓」皎然
<br>
<br>　　强开尊酒向陵看，忆得君王旧日欢。
<br>
<br>　　不觉馀歌悲自断，非关艳曲转声难。
<br>
<br>　　卷820_39  「长门怨」皎然
<br>
<br>　　春风日日闭长门，摇荡春心似梦魂。
<br>
<br>　　谁遣花开只笑妾，不如桃李正无言。
<br>
<br>　　卷820_40  「哭吴县房耸明府」皎然
<br>
<br>　　仁人迈厚德，可谓名实全。抚迹若疏旷，会心极精研。
<br>
<br>　　履危节讵屈，著论识不偏。恨以荣级浅，嘉猷未及宣。
<br>
<br>　　伊人期远大，志业难比肩。昭世既合并，吾君藉陶甄。
<br>
<br>　　奈何明明理，与善徒空诠。征教或稽圣，穷源反问天。
<br>
<br>　　一官自吴邑，六翮委江肌Ｊ际乔Ｋ咳眨翻成撤瑟年。
<br>
<br>　　金膏果不就，玉长此捐。倚伏信冥昧，夭修惊后先。
<br>
<br>　　安知忘情子，爱网素已褰。为有深仁感，遂令真性迁。
<br>
<br>　　心悲空林下，泪洒秋景前。夫子寡兄弟，抚孤伤藐然。
<br>
<br>　　倾云为惨结，吊鹤共联翩。割念命归驾，诀词向空筵。
<br>
<br>　　树桃阴始合，爱客位常悬。幡然远行时，崇望归朝旋。
<br>
<br>　　悟兹欢宴隔，哀被岁月延。书带变芳草，履痕移绿钱。
<br>
<br>　　冥期傥可逢，生尽会无缘。幸愿示因业，代君运精专。
<br>
<br>　　相思转寂寞，独往西林泉。欲见故人心，时阅所赠篇。
<br>
<br>　　素高陶靖节，今重楚先贤。芳躅将遗爱，可为终古传。
<br>
<br>　　卷820_41  「哭觉上人（时绊剡中）」皎然
<br>
<br>　　忆君南适越，不作买山期。昨得耶溪信，翻为逝水悲。
<br>
<br>　　神交如可见，生尽杳难思。白日东林下，空怀步影时。
<br>
<br>　　卷820_42  「题馀不溪废寺」皎然
<br>
<br>　　武原离乱后，真界积尘埃。残月生秋水，悲风起故台。
<br>
<br>　　居人今已尽，栖鸽暝还来。不到无生理，应堪赋七哀。
<br>
<br>　　卷820_43  「同李洗马入馀不溪经辛将军故城」皎然
<br>
<br>　　惨惨寒城望，将军下世时。高墉暮草遍，大树野风悲。
<br>
<br>　　壁垒今惟在，勋庸近可思。苍然古溪上，川逝共凄其。
<br>
<br>　　卷820_44  「忆天台」皎然
<br>
<br>　　箬溪朝雨散，云色似天台。应是东风便，吹从海上来。
<br>
<br>　　灵山游汗漫，仙石过莓苔。误到人间世，经年不早回。
<br>
<br>　　卷820_45  「万回寺」皎然
<br>
<br>　　万里称逆化，愚蠢性亦全。紫绂拖身上，妖姬安膝前。
<br>
<br>　　见他拘坐寂，故我是眠禅。吾知至人心，杳若青冥天。
<br>
<br>　　卷820_46  「禅诗」皎然
<br>
<br>　　万法出无门，纷纷使智昏。徒称谁氏子，独立天地元。
<br>
<br>　　实际且何有，物先安可存。须知不动念，照出万重源。
<br>
<br>　　卷820_47  「哀教」皎然
<br>
<br>　　本师不得已，强为我著书。知尽百虑遣，名存万象拘。
<br>
<br>　　如何工言子，终日论虚无。伊人独冥冥，时人以为愚。
<br>
<br>　　卷820_48  「闻钟」皎然
<br>
<br>　　古寺寒山上，远钟扬好风。声馀月树动，响尽霜天空。
<br>
<br>　　永夜一禅子，泠然心境中。
<br>
<br>　　卷820_49  「溪上月」皎然
<br>
<br>　　秋水月娟娟，初生色界天。蟾光散浦溆，素影动沦涟。
<br>
<br>　　何事无心见，亏盈向夜禅。
<br>
<br>　　卷820_50  「山雪」皎然
<br>
<br>　　夕阳在西峰，叠翠萦残雪。狂风卷絮回，惊猿攀玉折。
<br>
<br>　　何意山中人，误报山花发。
<br>
<br>　　卷820_51  「江上风」皎然
<br>
<br>　　江风西复东，飘暴忽何穷。初生虚无际，稍起荡漾中。
<br>
<br>　　应吹夏口樯竿折，定蹙湓城浪花咽。今朝莫怪沙岸明，
<br>
<br>　　昨夜声狂卷成雪。
<br>
<br>　　卷820_52  「山雨」皎然
<br>
<br>　　一片雨，山半晴。长风吹落西山上，满树萧萧心耳清。
<br>
<br>　　云鹤惊乱下，水香凝不然。风回雨定芭蕉湿，
<br>
<br>　　一滴时时入昼禅。
<br>
<br>　　卷820_53  「问遥山禅老」皎然
<br>
<br>　　天与松子寿，独饮日月精。复令颜子贤，胡为夭其生。
<br>
<br>　　吾将寻河源，上天问天何不平？吾将诘仙老，
<br>
<br>　　大道无私谁强名？仙老难逢天不近，世人何人解应尽。
<br>
<br>　　明朝欲向翅头山，问取禅公此义还。
<br>
<br>　　卷820_54  「禅思」皎然
<br>
<br>　　真我性无主，谁为尘识昏。奈何求其本，若拔大木根。
<br>
<br>　　妄以一念动，势如千波翻。伤哉子桑扈，虫臂徒虚言。
<br>
<br>　　神威兴外论，宗邪生异源。空何妨色在，妙岂废身存。
<br>
<br>　　寂灭本非寂，喧哗曾未喧。嗟嗟世上禅，不共智者论。
<br>
<br>　　卷820_55  「支公诗」皎然
<br>
<br>　　支公养马复养鹤，率性无机多脱略。天生支公与凡异，
<br>
<br>　　凡情不到支公地。得道由来天上仙，为僧却下人间寺，
<br>
<br>　　道家诸子论自然，此公唯许逍遥篇。山阴诗友喧四座，
<br>
<br>　　佳句纵横不废禅。
<br>
<br>　　卷820_56  「述梦」皎然
<br>
<br>　　梦中归见西陵雪，渺渺茫茫行路绝。觉来还在剡东峰，
<br>
<br>　　乡心缭绕愁夜钟。寺北禅冈犹记得，梦归长见山重重。
<br>
<br>　　卷820_57  「赤松（一作赤松涧）」皎然
<br>
<br>　　缘岸蒙笼出见天，晴沙沥沥水溅溅。
<br>
<br>　　何处羽人长洗药，残花无数逐流泉。
<br>
<br>　　卷820_58  「戏题松树」皎然
<br>
<br>　　为爱松声听不足，每逢松树遂忘还。
<br>
<br>　　然此外更何事，笑向闲云似我闲。
<br>
<br>　　卷820_59  「戏题二首」皎然
<br>
<br>　　看饮逢歌日屡曛，我身何似系浮云。
<br>
<br>　　时人不解野僧意，归去溪头作鸟群。
<br>
<br>　　喧喧共在是非间，终日谁知我自闲。
<br>
<br>　　偶客狂歌何所为，欲于人事强相关。
<br>
<br>　　卷820_60  「杂寓兴」皎然
<br>
<br>　　嗟嗟号呶子，世称谪仙俦。媚俗被鲛绡，欺天荐d修。
<br>
<br>　　奔景谓可致，驰龄言易流。燕昭昧往事，嬴政亡前筹。
<br>
<br>　　三山果不见，九仙忽悠悠。君看牛山乐，君见麋浦游。
<br>
<br>　　昨日千金子，联绵成古丘。吾将揽明月，照尔生死流。
<br>
<br>　　至乐享爰居，惭贻达者尤。冥冥光尘内，机丧成海沤。
<br>
<br>　　卷820_61  「杂兴六首」皎然
<br>
<br>　　吾观谈天客，工言丧其精。万物资广庇，此中何有情。
<br>
<br>　　若为昧颜跖，修短怨太清。高论让邹子，放词征屈生。
<br>
<br>　　请从象外推，至论尤明明。
<br>
<br>　　短龄役长世，扰扰悟不早。嫔女身后空，欢娱梦中好。
<br>
<br>　　从教西陵树，千载伤怀抱。鹤驾何冥冥，鳌洲去浩浩。
<br>
<br>　　柔颜感三花，凋发悲蔓草。月中伐桂人是谁，
<br>
<br>　　翻使年年不衰老。
<br>
<br>　　谁高齐公子，泣听雍门琴。死且何足伤，殊非达人心。
<br>
<br>　　独高庭中鹤，意远贵氛埃。有时青冥游，顾我还下来。
<br>
<br>　　白云琅\色，一片生虚无。此物若无心，若何卷还舒。
<br>
<br>　　疏散遂吾性，栖山更无机。寥寥高松下，独有闲云归。
<br>
<br>　　精意不可道，冥然还掩扉。
<br>
<br>　　卷820_62  「偶然五首」皎然
<br>
<br>　　乐禅心似荡，吾道不相妨。独悟歌还笑，谁言老更狂。
<br>
<br>　　偶然寂无喧，吾了心性源。可嫌虫食木，不笑鸟能言。
<br>
<br>　　隐心不隐迹，却欲住人寰。欠树移春树，无山看画山。
<br>
<br>　　居喧我未错，真意在其间。
<br>
<br>　　虏语嫌不学，胡音从不翻。说禅颠倒是，乐杀金王孙。
<br>
<br>　　真隐须无矫，忘名要似愚。只将两条事，空却汉潜夫。
<br>
<br>　　卷820_63  「问天」皎然
<br>
<br>　　天公何时有，谈者皆不经。谁道贤人死，今为傅说星。
<br>
<br>　　卷820_64  「寓言」皎然
<br>
<br>　　吾道本无我，未曾嫌世人。如今到城市，弥觉此心真。
<br>
<br>　　卷820_65  「前溪作」皎然
<br>
<br>　　春歌已寂寂，古水自涓涓。徒误时人辈，伤心作逝川。
<br>
<br>　　卷820_66  「戏作」皎然
<br>
<br>　　乞我百万金，封我异姓王。不如独悟时，大笑放清狂。
<br>
<br>　　卷820_67  「浮云三章」皎然
<br>
<br>　　浮云浮云，集于扶桑。扶桑茫茫，日暮之光。
<br>
<br>　　匪日之暮，浮云之污。嗟我怀人，犹心如蠹。
<br>
<br>　　浮云浮云，集于咸池。咸池微微，日昃之时。
<br>
<br>　　匪日之昃，浮云之惑。嗟我怀人，忧心如织。
<br>
<br>　　浮云浮云，集于高舂。高舂鳎日夕之容。
<br>
<br>　　匪日之夕，浮云之积。嗟我怀人，忧心如。
<br>
<br>　　卷820_68  「寓言」皎然
<br>
<br>　　人生百年我过半，天生才定不可换。
<br>
<br>　　东海钓鳌鳌不食，南山坐石石欲烂。
<br>
<br>　　卷820_69  「若邪春兴」皎然
<br>
<br>　　春生若邪水，雨后漫流通。芳草行无尽，清源去不穷。
<br>
<br>　　野烟迷极浦，斜日起微风。数处乘流望，依稀似剡中。
<br>
<br>　　卷820_70  「晨登乐游原，望终南积雪」皎然
<br>
<br>　　凌晨拥弊裘，径上古原头。雪霁山疑近，天高思若浮。
<br>
<br>　　琼峰埋积翠，玉嶂掩飞流。曜彩含朝日，摇光夺寸眸。
<br>
<br>　　寒空标瑞色，爽气袭皇州。清眺何人得，终当独再游。
<br>
<br>　　卷820_71  「送商季皋」皎然
<br>
<br>　　比来知尔有诗名，莫恨东归学未成。
<br>
<br>　　新丰有酒为我饮，消取故园伤别情。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
