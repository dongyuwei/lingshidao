<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百九十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百九十八
<br>
<br>　　卷698_1  「不出院楚公（自三衢至江西作）」韦庄
<br>
<br>　　一自禅关闭，心猿日渐驯。不知城郭路，稀识市朝人。
<br>
<br>　　履带阶前雪，衣无寺外尘。却嫌山翠好，诗客往来频。
<br>
<br>　　卷698_2  「江边吟」韦庄
<br>
<br>　　江边烽燧几时休，江上行人雪满头。谁信乱离花不见，
<br>
<br>　　只应惆怅水东流。陶潜政事千杯酒，张翰生涯一叶舟。
<br>
<br>　　若有片帆归去好，可堪重倚仲宣楼。
<br>
<br>　　卷698_3  「江南送李明府入关」韦庄
<br>
<br>　　雨花烟柳傍江村，流落天涯酒一樽。分首不辞多下泪，
<br>
<br>　　回头唯恐更消魂。我为孟馆三千客，君继宁王五代孙。
<br>
<br>　　正是中兴磐石重，莫将憔悴入都门。
<br>
<br>　　卷698_4  「送福州王先辈南归」韦庄
<br>
<br>　　豫章城下偶相逢，自说今方遇至公。八韵赋吟梁苑雪，
<br>
<br>　　六铢衣惹杏园风。名标玉籍仙坛上，家寄闽山画障中。
<br>
<br>　　明日一杯何处别，绿杨烟岸雨鳌
<br>
<br>　　卷698_5  「夜雪泛舟游南溪」韦庄
<br>
<br>　　大江西面小溪斜，入竹穿松似若耶。两岸严风吹玉树，
<br>
<br>　　一滩明月晒银砂。因寻野渡逢渔舍，更泊前湾上酒家。
<br>
<br>　　去去不知归路远，棹声烟里独呕哑。
<br>
<br>　　卷698_6  「江行西望」韦庄
<br>
<br>　　西望长安白日遥，半年无事驻兰桡。
<br>
<br>　　欲将张翰秋江雨，画作屏风寄鲍昭。
<br>
<br>　　卷698_7  「铜仪」韦庄
<br>
<br>　　铜仪一夜变葭灰，暖律还吹岭上梅。已喜汉官今再睹，
<br>
<br>　　更惊尧历又重开。窗中远岫青如黛，门外长江绿似苔。
<br>
<br>　　谁念闭关张仲蔚，满庭春雨长蒿莱。
<br>
<br>　　卷698_8  「含香」韦庄
<br>
<br>　　含香高步已难陪，鹤到清霄势未回。遇物旋添芳草句，
<br>
<br>　　逢春宁滞碧云才。微红几处花心吐，嫩绿谁家柳眼开。
<br>
<br>　　却去金銮为近侍，便辞鸥鸟不归来。
<br>
<br>　　卷698_9  「春云」韦庄
<br>
<br>　　春云春水两溶溶，倚郭楼台晚翠浓。山好只因人化石，
<br>
<br>　　地灵曾有剑为龙。官辞凤阙频经岁，家住峨嵋第几峰。
<br>
<br>　　王粲不知多少恨，夕阳吟断一声钟。
<br>
<br>　　卷698_10  「云散」韦庄
<br>
<br>　　云散天边落照和，关关春树鸟声多。刘伶避世唯沈醉，
<br>
<br>　　甯戚伤时亦浩歌。已恨岁华添皎镜，更悲人事逐颓波。
<br>
<br>　　青云自有g鸿待，莫说他山好薜萝。
<br>
<br>　　卷698_11  「袁州作」韦庄
<br>
<br>　　家家生计只琴书，一郡清风似鲁儒。山色东南连紫府，
<br>
<br>　　水声西北属洪都。烟霞尽入新诗卷，郭邑闲开古画图。
<br>
<br>　　正是江村春酒熟，更闻春鸟劝提壶。
<br>
<br>　　卷698_12  「题袁州谢秀才所居」韦庄
<br>
<br>　　主人年少已能诗，更有松轩挂夕晖。芳草似袍连径合，
<br>
<br>　　白云如鸟傍檐飞。但将竹叶消春恨，莫遣杨花上客衣。
<br>
<br>　　若有前山好烟雨，与君吟到暝钟归。
<br>
<br>　　卷698_13  「谒巫山庙」韦庄
<br>
<br>　　乱猿啼处访高唐，路入烟霞草木香。山色未能忘宋玉，
<br>
<br>　　水声犹似哭襄王。朝朝暮暮阳台下，为雨为云楚国亡。
<br>
<br>　　惆怅庙前无限柳，春来空斗画眉长。
<br>
<br>　　卷698_14  「鹧鸪」韦庄
<br>
<br>　　南禽无侣似相依，锦翅双双傍马飞。孤竹庙前啼暮雨，
<br>
<br>　　汨罗祠畔吊残晖。秦人只解歌为曲，越女空能画作衣。
<br>
<br>　　懊恼泽家非有恨，年年长忆凤城归。
<br>
<br>　　卷698_15  「宿蓬船」韦庄
<br>
<br>　　夜来江雨宿蓬船，卧听淋铃不忍眠。
<br>
<br>　　却忆紫微情调逸，阻风中酒过年年。
<br>
<br>　　卷698_16  「送李秀才归荆溪」韦庄
<br>
<br>　　八月中秋月正圆，送君吟上木兰船。人言格调胜玄度，
<br>
<br>　　我爱篇章敌浪仙。晚渡去时冲细雨，夜滩何处宿寒烟。
<br>
<br>　　楚王宫去阳台近，莫倚风流滞少年。
<br>
<br>　　卷698_17  「洪州送西明寺省上人游福建」韦庄
<br>
<br>　　记得初骑竹马年，送师来往御沟边。荆榛已失当时路，
<br>
<br>　　槐柳全无旧日烟。远自嵇山游楚泽，又从庐岳去闽川。
<br>
<br>　　新春阙下应相见，红杏花中觅酒仙。
<br>
<br>　　卷698_18  「建昌渡暝吟」韦庄
<br>
<br>　　月照临官渡，乡情独浩然。鸟栖彭蠡树，月上建昌船。
<br>
<br>　　市散渔翁醉，楼深贾客眠。隔江何处笛，吹断绿杨烟。
<br>
<br>　　卷698_19  「岁除对王秀才作」韦庄
<br>
<br>　　我惜今宵促，君愁玉漏频。岂知新岁酒，犹作异乡身。
<br>
<br>　　雪向寅前冻，花从子后春。到明追此会，俱是隔年人。
<br>
<br>　　卷698_20  「酒渴爱江清」韦庄
<br>
<br>　　酒渴何方疗，江波一掬清。泻瓯如练色，漱齿作泉声。
<br>
<br>　　味带他山雪，光含白露精。只应千古后，长称伯伦情。
<br>
<br>　　卷698_21  「和李秀才郊墅早春吟兴十韵」韦庄
<br>
<br>　　暖律变寒光，东君景渐长。我悲游海峤，君说住柴桑。
<br>
<br>　　雪色随高岳，冰声陷古塘。草根微吐翠，梅朵半含霜。
<br>
<br>　　酒市多逋客，渔家足夜航。匡庐云傍屋，彭蠡浪冲床。
<br>
<br>　　绿摆杨枝嫩，红挑菜甲香。凤凰城已尽，鹦鹉赋应狂。
<br>
<br>　　伫见龙辞沼，宁忧雁失行。不应双剑气，长在斗牛傍。
<br>
<br>　　卷698_22  「泛鄱阳湖」韦庄
<br>
<br>　　四顾无边鸟不飞，大波惊隔楚山微。纷纷雨外灵均过，
<br>
<br>　　瑟瑟云中帝子归。迸鲤似棱投远浪，小舟如叶傍斜晖。
<br>
<br>　　鸱夷去后何人到，爱者虽多见者稀。
<br>
<br>　　卷698_23  「黄藤山下闻猿」韦庄
<br>
<br>　　黄藤山下驻归程，一夜号猿吊旅情。入耳便能生百恨，
<br>
<br>　　断肠何必待三声。穿云宿处人难见，望月啼时兔正明。
<br>
<br>　　好笑五陵年少客，壮心无事也沾缨。
<br>
<br>　　卷698_24  「章江作」韦庄
<br>
<br>　　杜陵归客正裴回，玉笛谁家叫落梅。之子棹从天外去，
<br>
<br>　　故人书自日边来。杨花慢惹霏霏雨，竹叶闲倾满满杯。
<br>
<br>　　欲问维扬旧风月，一江红树乱猿哀。
<br>
<br>　　卷698_25  「南游富阳江中作」韦庄
<br>
<br>　　南去又南去，此行非自期。一帆云作伴，千里月相随。
<br>
<br>　　浪迹花应笑，衰容镜每知。乡园不可问，禾黍正离离。
<br>
<br>　　卷698_26  「饶州馀干县琵琶洲有故韩宾客宣城裴尚书修行…因以和吟」韦庄
<br>
<br>　　琵琶洲近斗牛星，鸾凤曾于此放情。已觉地灵因昴降，
<br>
<br>　　更闻川媚有珠生。一滩红树留佳气，万古清弦续政声。
<br>
<br>　　戟户尽移天上去，里人空说旧簪缨。
<br>
<br>　　卷698_27  「九江逢卢员外」韦庄
<br>
<br>　　前年风月宿琴堂，大媚仙山近帝乡。别后几沾新雨露，
<br>
<br>　　乱来犹记旧篇章。陶潜岂是铜符吏，田凤终为锦帐郎。
<br>
<br>　　莫怪相逢倍惆怅，九江烟月似潇湘。
<br>
<br>　　卷698_28  「南昌晚眺」韦庄
<br>
<br>　　南昌城郭枕江烟，章水悠悠浪拍天。芳草绿遮仙尉宅，
<br>
<br>　　落霞红衬贾人船。霏霏阁上千山雨，GG云中万树蝉。
<br>
<br>　　怪得地多章句客，庾家楼在斗牛边。
<br>
<br>　　卷698_29  「衢州江上别李秀才」韦庄
<br>
<br>　　千山红树万山云，把酒相看日又曛。
<br>
<br>　　一曲离歌两行泪，更知何地再逢君。
<br>
<br>　　卷698_30  「湘中作」韦庄
<br>
<br>　　千重烟树万重波，因便何妨吊汨罗。楚地不知秦地乱，
<br>
<br>　　南人空怪北人多。臣心未肯教迁鼎，天道还应欲止戈。
<br>
<br>　　否去泰来终可待，夜寒休唱饭牛歌。
<br>
<br>　　卷698_31  「桐庐县作」韦庄
<br>
<br>　　钱塘江尽到桐庐，水碧山青画不如。白羽鸟飞严子濑，
<br>
<br>　　绿蓑人钓季鹰鱼。潭心倒影时开合，谷口闲云自卷舒。
<br>
<br>　　此境只应词客爱，投文空吊木玄虚。
<br>
<br>　　卷698_32  「东阳赠别」韦庄
<br>
<br>　　绣袍公子出旌旗，送我摇鞭入翠微。大抵行人难诉酒，
<br>
<br>　　就中辞客易沾衣。去时此地题桥去，归日何年佩印归。
<br>
<br>　　无限别情言不得，回看溪柳恨依依。
<br>
<br>　　卷698_33  「寄湖州舍弟」韦庄
<br>
<br>　　半年江上怆离襟，把得新诗喜又吟。多病似逢秦氏药，
<br>
<br>　　久贫如得顾家金。云烟但有穿杨志，尘土多无作吏心。
<br>
<br>　　何况别来词转丽，不愁明代少知音。
<br>
<br>　　卷698_34  「信州西三十里山名仙人城下有月岩山其状秀拔…赋是诗」韦庄
<br>
<br>　　驱车过闽越，路出饶阳西。仙山翠如画，簇簇生虹U.
<br>
<br>　　群峰若侍从，众阜如婴提。岩峦互吞吐，岭岫相追携。
<br>
<br>　　中有月轮满，皎洁如圆。玉皇恣游览，到此神应迷。
<br>
<br>　　常娥曳霞帔，引我同攀跻。腾腾上天半，玉镜悬飞梯。
<br>
<br>　　瑶池何悄悄，鸾鹤烟中栖。回头望尘世，露下寒凄凄。
<br>
<br>　　卷698_35  「婺州水馆重阳日作」韦庄
<br>
<br>　　异国逢佳节，凭高独若吟。一杯今日醉，万里故园心。
<br>
<br>　　水馆红兰合，山城紫菊深。白衣虽不至，鸥鸟自相寻。
<br>
<br>　　卷698_36  「避地越中作」韦庄
<br>
<br>　　避世移家远，天涯岁已周。岂知今夜月，还是去年愁。
<br>
<br>　　露果珠沈水，风萤烛上楼。伤心潘骑省，华发不禁秋。
<br>
<br>　　卷698_37  「抚州江口雨中作」韦庄
<br>
<br>　　江上闲冲细雨行，满衣风洒绿荷声。
<br>
<br>　　金骝掉尾横鞭望，犹指庐陵半日程。
<br>
<br>　　卷698_38  「信州溪岸夜吟作」韦庄
<br>
<br>　　夜倚临溪店，怀乡独苦吟。月当山顶出，星倚水湄沈。
<br>
<br>　　雾气渔灯冷，钟声谷寺深。一城人悄悄，琪树宿仙禽。
<br>
<br>　　卷698_39  「访浔阳友人不遇」韦庄
<br>
<br>　　不见安期悔上楼，寂寥人对鹭鸶愁。
<br>
<br>　　芦花雨急江烟暝，何处潺潺独棹舟。
<br>
<br>　　卷698_40  「东林寺再遇僧益大德」韦庄
<br>
<br>　　见师初事懿皇朝，三殿归来白马骄。上讲每教倾国听，
<br>
<br>　　承恩偏得内官饶。当时可爱人如画，今日相逢鬓已凋。
<br>
<br>　　若向君门逢旧友，为传音信到云霄。
<br>
<br>　　卷698_41  「西塞山下作」韦庄
<br>
<br>　　西塞山前水似蓝，乱云如絮满澄潭。孤峰渐映湓城北，
<br>
<br>　　片月斜生梦泽南。爨动晓烟烹紫蕨，露和香蒂摘黄柑。
<br>
<br>　　他年却棹扁舟去，终傍芦花结一庵。
<br>
<br>　　卷698_42  「齐安郡」韦庄
<br>
<br>　　弥棹齐安郡，孤城百战残。傍村林有虎，带郭县无官。
<br>
<br>　　暮角梅花怨，清江桂影寒。黍离缘底事，撩我起长叹。
<br>
<br>　　卷698_43  「夏口行寄婺州诸弟」韦庄
<br>
<br>　　回头烟树各天涯，婺女星边远寄家。尽眼楚波连梦泽，
<br>
<br>　　满衣春雪落江花。双双得伴争如雁，一一归巢却羡鸦。
<br>
<br>　　谁道我随张博望，悠悠空外泛仙槎。
<br>
<br>　　卷698_44  「南省伴直（甲寅年自江南到京后作）」韦庄
<br>
<br>　　文昌二十四仙曹，尽倚红檐种露桃。一洞烟霞人迹少，
<br>
<br>　　六行槐柳鸟声高。星分夜彩寒侵帐，兰惹春香绿映袍。
<br>
<br>　　何事爱留诗客宿，满庭风雨竹萧骚。
<br>
<br>　　卷698_45  「杜旧居二首」韦庄
<br>
<br>　　却到山阳事事非，谷云G鸟尚相依。阮咸贫去田园尽，
<br>
<br>　　向秀归来父老稀。秋雨几家红稻熟，野塘何处锦鳞肥。
<br>
<br>　　年年为献东堂策，长是芦花别钓矶。
<br>
<br>　　一径寻村渡碧溪，稻花香泽水千畦。云中寺远磬难识，
<br>
<br>　　竹里巢深鸟易迷。紫菊乱开连井合，红榴初绽拂檐低。
<br>
<br>　　归来满把如渑酒，何用伤时叹凤兮。
<br>
<br>　　卷698_46  「寄江南诸弟」韦庄
<br>
<br>　　万里逢归雁，乡书忍泪封。吾身不自保，尔道各何从。
<br>
<br>　　性拙唯多蹇，家贫半为慵。只思溪影上，卧看玉华峰。
<br>
<br>　　卷698_47  「投寄旧知」韦庄
<br>
<br>　　却将憔悴入都门，自喜青霄足故人。万里有家留百越，
<br>
<br>　　十年无路到三秦。摧残不是当时貌，流落空馀旧日贫。
<br>
<br>　　多谢青云好知己，莫教归去重沾巾。
<br>
<br>　　卷698_48  「癸丑年下第献新先辈」韦庄
<br>
<br>　　五更残月省墙边，绛旆U旌卓晓烟。千炬火中莺出谷，
<br>
<br>　　一声钟后鹤冲天。皆乘骏马先归去，独被羸童笑晚眠。
<br>
<br>　　对酒暂时情豁尔，见花依旧涕潸然。未酬阚泽佣书债，
<br>
<br>　　犹欠君平卖卜钱。何事欲休休不得，来年公道似今年。
<br>
<br>　　卷698_49  「题F阳县马跑泉李学士别业」韦庄
<br>
<br>　　水满寒塘菊满篱，篱边无限彩禽飞。西园夜雨红樱熟，
<br>
<br>　　南亩清风白稻肥。草色自留闲客住，泉声如待主人归。
<br>
<br>　　九霄岐路忙于火，肯恋斜阳守钓矶。
<br>
<br>　　卷698_50  「绛州过夏留献郑尚书」韦庄
<br>
<br>　　朝朝沈醉引金船，不觉西风满树蝉。光景暗消银烛下，
<br>
<br>　　梦魂长寄玉轮边。因循每被时流诮，奋发须由国士怜。
<br>
<br>　　明月客肠何处断，绿槐风里独扬鞭。
<br>
<br>　　卷698_51  「绥州作」韦庄
<br>
<br>　　雕阴无树水难流，雉堞连云古帝州。带雨晚驼鸣远戍，
<br>
<br>　　望乡孤客倚高楼。明妃去日花应笑，蔡琰归时鬓已秋。
<br>
<br>　　一曲单于暮烽起，扶苏城上月如钩。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
