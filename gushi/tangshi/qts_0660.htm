<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百六十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷六百六十
<br>
<br>　　卷660_1  「送支使萧中丞赴阙」罗隐
<br>
<br>　　八年刀笔到京华，归去青冥路未赊。今日风流卿相客，
<br>
<br>　　旧时基业帝王家。彤庭彩凤虽添瑞，望府红莲已减花。
<br>
<br>　　从此常僚如有问，海边麋鹿斗边槎。
<br>
<br>　　卷660_2  「送人归湘中兼寄旧知」罗隐
<br>
<br>　　青溪烟雨九华山，乱后应同梦寐间。万里分飞休掩袂，
<br>
<br>　　两旬相见且开颜。君依宰相貂蝉贵，我恋王门鬓发斑。
<br>
<br>　　为谢伏波筵上客，几时金印拟西还。
<br>
<br>　　卷660_3  「自贻」罗隐
<br>
<br>　　衰老应难更进趋，药畦经卷自朝晡。纵无显效亦藏拙，
<br>
<br>　　若有所成甘守株。汉武巡游虚轧轧，秦皇吞并谩驱驱。
<br>
<br>　　如何只见丁家鹤，依旧辽东叹绿芜。
<br>
<br>　　卷660_4  「暇日感怀因寄同院吴蜕拾遗」罗隐
<br>
<br>　　璧池清秩访燕台，曾捧瀛洲札翰来。今日二难俱大夜，
<br>
<br>　　当时三幅谩高才。戏悲槐市便便笥，狂忆樟亭满满杯。
<br>
<br>　　犹幸小兰同舍在，每因相见即衔哀。
<br>
<br>　　卷660_5  「偶兴」罗隐
<br>
<br>　　逐队随行二十春，曲江池畔避车尘。
<br>
<br>　　如今赢得将衰老，闲看人间得意人。
<br>
<br>　　卷660_6  「题凿石山僧院」罗隐
<br>
<br>　　日夜潮声送是非，一回登眺一忘机。
<br>
<br>　　怜师好事无人见，不把兰芽染褐衣。
<br>
<br>　　卷660_7  「圉城偶作」罗隐
<br>
<br>　　东望陈留日欲曛，每因刀笔想夫君。
<br>
<br>　　自从郭泰碑铭后，只见黄金不见文。
<br>
<br>　　卷660_8  「乌程」罗隐
<br>
<br>　　两府攀陪十五年，郡中甘雨幕中莲。
<br>
<br>　　一瓶犹是乌程酒，须对霜风度泫然。
<br>
<br>　　卷660_9  「送杨炼师却归贞浩岩」罗隐
<br>
<br>　　宦途不复更经营，归去东南任意行。别后几回思会面，
<br>
<br>　　到来相见似前生。久居竹盖知勤苦，旧业莲峰想变更。
<br>
<br>　　为谢佯狂吴道士，耳中时有铁船声。
<br>
<br>　　卷660_10  「暇日投钱尚父」罗隐
<br>
<br>　　牛斗星边女宿间，栋梁虚敞丽江关。望高汉相东西阁，
<br>
<br>　　名重淮王大小山。醴设斗倾金凿落，马归争撼玉连环。
<br>
<br>　　自惭麋鹿无能事，未报深恩鬓已斑。
<br>
<br>　　卷660_11  「览晋史（张翰思吴中鲈莼羹）」罗隐
<br>
<br>　　齐王僚属好男儿，偶觅东归便得归。满目路岐抛似梦，
<br>
<br>　　一船风雨去如飞。盘擎紫线莼初熟，箸拨红丝正肥。
<br>
<br>　　惆怅途中无限事，与君千载两忘机。
<br>
<br>　　卷660_12  「感别元帅尚父（一作病中上钱尚父）」罗隐
<br>
<br>　　玉函瑶检下台司，记得当时捧领时。半壁龙蛇蟠造化，
<br>
<br>　　满筐山岳动神o.疲牛舐犊心犹切，阴鹤鸣雏力已衰。
<br>
<br>　　稚子不才身抱疾，日窥贞迹泪双垂。
<br>
<br>　　卷660_13  「尚父偶建小楼，特だ鲈寰句不敢称扬三首」罗隐
<br>
<br>　　结构叨冯柱石才，敢期幢盖此裴回。
<br>
<br>　　阳春曲调高谁和，尽日焚香倚隗台。
<br>
<br>　　玳簪珠履愧非才，时凭阑干首重回。
<br>
<br>　　只待淮妖剪除后，别倾卮酒贺行台。
<br>
<br>　　阑槛初成愧楚才，不知星彩尚迂回。
<br>
<br>　　风流孔令陶钧外，犹记山妖逼小台。
<br>
<br>　　卷660_14  「题玄同先生草堂三首」罗隐
<br>
<br>　　杳杳诸天路，苍苍大涤山。景舆留不得，毛节去应闲。
<br>
<br>　　相府旧知己，教门新启关。太平匡济术，流落在人间。
<br>
<br>　　先生诀行日，曾奉数行书。意密寻难会，情深恨有馀。
<br>
<br>　　石桥春暖后，句漏药成初。珍重云兼鹤，从来不定居。
<br>
<br>　　常时忆讨论，历历事犹存。酒向馀杭尽，云从大涤昏。
<br>
<br>　　往来无道侣，归去有台恩。自此玄言绝，长应闭洞门。
<br>
<br>　　卷660_15  「城西作」罗隐
<br>
<br>　　从军无一事，终日掩空斋。道薄交游少，才疏进取乖。
<br>
<br>　　野禽鸣聒耳，庭草绿侵阶。幸自同樗栎，何妨惬所怀。
<br>
<br>　　卷660_16  「冬暮城西晚眺」罗隐
<br>
<br>　　谬忝莲华幕，虚沾柏署官。欹危长抱疾，衰老不禁寒。
<br>
<br>　　时事已日过，世途行转难。千崖兼万壑，只向望中看。
<br>
<br>　　卷660_17  「秋霁后」罗隐
<br>
<br>　　净碧山光冷，圆明露点匀。渚莲丹脸恨，堤柳翠眉颦。
<br>
<br>　　蝉已送行客，雁应辞主人。蝇蚊渐无况，日晚自相亲。
<br>
<br>　　卷660_18  「茅斋」罗隐
<br>
<br>　　从事不从事，养生非养生。职为尸禄本，官是受恩名。
<br>
<br>　　时态已相失，岁华徒自惊。西斋一卮酒，衰老与谁倾。
<br>
<br>　　卷660_19  「使者」罗隐
<br>
<br>　　使者衔中旨，崎岖万里行。人心犹未革，天意似难明。
<br>
<br>　　四海霍光第，六宫张奉营。陪臣无以报，西望不胜情。
<br>
<br>　　卷660_20  「途中逢刘知远」罗隐
<br>
<br>　　吴楚烟波里，巢由季孟间。只言无事贵，不道致身闲。
<br>
<br>　　别渚莲根断，归心桂树顽。空劳钟璞意，尘世隔函关。
<br>
<br>　　卷660_21  「遁迹」罗隐
<br>
<br>　　遁迹知安住，沾襟欲奈何。朝廷犹礼乐，郡邑忍干戈。
<br>
<br>　　华马凭谁问，胡尘自此多。因思汉明帝，中夜忆廉颇。
<br>
<br>　　卷660_22  「陇头水」罗隐
<br>
<br>　　借问陇头水，年年恨何事。全疑呜咽声，中有征人泪。
<br>
<br>　　自古无长策，况我非深智。何计谢潺，一宵空不寐。
<br>
<br>　　卷660_23  「秦中富人」罗隐
<br>
<br>　　高高起华堂，区区引流水。粪土金玉珍，犹嫌未奢侈。
<br>
<br>　　陋巷满蓬蒿，谁知有颜子。
<br>
<br>　　卷660_24  「思归行（一作于迨）」罗隐
<br>
<br>　　不耕南亩田，为爱东堂桂。身同树上花，一落又经岁。
<br>
<br>　　交亲亦相薄，知己恩潜替。日开十二门，自是无归计。
<br>
<br>　　卷660_25  「即事中元甲子（一作韦庄诗）」罗隐
<br>
<br>　　三秦流血已成川，塞上黄云战马闲。只有羸兵填渭水，
<br>
<br>　　终无奇事出商山。田园已没红尘内，弟侄相逢白刃间。
<br>
<br>　　惆怅翠华犹未返，泪痕空滴剑文斑。
<br>
<br>　　卷660_26  「魏城逢故人（一题作绵谷回寄蔡氏昆仲）」罗隐
<br>
<br>　　一年两度锦江游，前值东风后值秋。芳草有情皆碍马，
<br>
<br>　　好云无处不遮楼。山将别恨和心断，水带离声入梦流。
<br>
<br>　　今日因君试回首，淡烟乔木隔绵州。
<br>
<br>　　卷660_27  「游江夏口」罗隐
<br>
<br>　　醉别江东酒一杯，往年曾此驻尘埃。鱼听建业歌声过，
<br>
<br>　　水看瞿塘雪影来。黄祖不能容贱客，费t终是负仙才。
<br>
<br>　　平生胆气平生恨，今日江边首懒回。
<br>
<br>　　卷660_28  「春思」罗隐
<br>
<br>　　荡漾春风渌似波，惹情摇恨去椤Ｑ喾永日音声好，
<br>
<br>　　柳舞空城意绪多。蜀国暖回溪峡浪，卫娘清转遏云歌。
<br>
<br>　　可怜户外桃兼李，仲蔚蓬蒿奈尔何。
<br>
<br>　　卷660_29  「黄鹤驿寓题」罗隐
<br>
<br>　　野云芳草绕离鞭，敢对青楼倚少年。秋色未催榆塞雁，
<br>
<br>　　人心先下洞庭船。高歌酒市非狂者，大嚼屠门亦偶然。
<br>
<br>　　车马同归莫同恨，古人头白尽林泉。
<br>
<br>　　卷660_30  「安陆赠徐砺」罗隐
<br>
<br>　　灵蛇桥下水声声，曾向桥边话别情。一榻偶依陈太守，
<br>
<br>　　三年深忆祢先生。尘欺鬓色非前事，火k蓬根有去程。
<br>
<br>　　还把馀杯重相劝，不堪秋色背郧城。
<br>
<br>　　卷660_31  「寄钟常侍」罗隐
<br>
<br>　　一从朱履步金台，蘖苦冰寒奉上台。峻节不由人学得，
<br>
<br>　　远途终是自将来。风高渐展摩天翼，干耸方呈构厦材。
<br>
<br>　　应笑樟亭旧同舍，九州无验满炉灰。
<br>
<br>　　卷660_32  「中秋夜不见月」罗隐
<br>
<br>　　阴云薄暮上空虚，此夕清光已破除。
<br>
<br>　　只恐异时开霁后，玉轮依旧养蟾蜍。
<br>
<br>　　卷660_33  「魏博罗令公附卷有回」罗隐
<br>
<br>　　寒门虽得在诸宗，栖北巢南恨不同。马上固惭消髀肉，
<br>
<br>　　幄中由羡愈头风。蹉跎岁月心仍切，迢递江山梦未通。
<br>
<br>　　深荷吾宗有知己，好将刀笔为英雄。
<br>
<br>　　卷660_34  「寄处默师」罗隐
<br>
<br>　　甘露卷帘看雨脚，樟亭倚柱望潮头。十年顾我醉中过，
<br>
<br>　　两地与师方外游。久隔兵戈常寄梦，近无书信更堪忧。
<br>
<br>　　香炉烟霭虎溪月，终棹铁船寻惠休。
<br>
<br>　　卷660_35  「病中上钱尚父」罗隐
<br>
<br>　　左脚方行右臂挛，每惭名迹污宾筵。纵饶吴土容衰病，
<br>
<br>　　争奈燕台费料钱。藜杖已干难更把，竹舆虽在不堪悬。
<br>
<br>　　深恩重德无言处，回首浮生泪泫然。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
