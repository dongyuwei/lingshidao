<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百八十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百八十三
<br>
<br>　　卷783_1  「答王无功入长安咏秋蓬见示」辛学士
<br>
<br>　　托根虽异所，飘叶早相依。因风若有便，更共入云飞。
<br>
<br>　　卷783_2  「哭李远」卢尚书
<br>
<br>　　昨日舟还浙水湄，今朝丹碛何为。才收北浦一竿钓，
<br>
<br>　　未了西斋半局棋。洛下已传平子赋，临川争写谢公诗。
<br>
<br>　　不堪旧里经行处，风木萧萧邻笛悲。
<br>
<br>　　卷783_3  「湘中怨讽」郑仆射
<br>
<br>　　青o苦幽独，隔江相对稀。夜寒芦叶雨，空作一声归。
<br>
<br>　　卷783_4  「登汾上阁」郑中丞
<br>
<br>　　汾桂秋水阔，宛似到阊门。惆怅江湖思，惟将南客论。
<br>
<br>　　卷783_5  「为御史衔命出关谳狱，道中看华山有诗」韩常侍
<br>
<br>　　野麋蒙象暂如犀，心不惊鸥角骇鸡。
<br>
<br>　　一路好山无伴看，断肠烟景寄猿啼。
<br>
<br>　　卷783_6  「寄织锦篇与薛郎中（时为补阙，谢病归山）」韩常侍
<br>
<br>　　锦字龙梭织锦篇，凤凰文采间非烟。
<br>
<br>　　并他时世新花样，虚费工夫不直钱。
<br>
<br>　　卷783_7  「和人忆鹤」韩常侍
<br>
<br>　　拂拂云衣冠紫烟，已为丁令一千年。
<br>
<br>　　留君且伴居山客，幸有松梢明月天。
<br>
<br>　　卷783_8  「句」韩常侍
<br>
<br>　　情多不似家山水，夜夜声声旁枕流。（《忆山泉》，
<br>
<br>　　《诗话总龟》）
<br>
<br>　　卷783_9  「赠米都知」梁补阙
<br>
<br>　　供奉三朝四十年，圣时流落发衰残。
<br>
<br>　　贪将乐府歌明代，不把清吟换好官。
<br>
<br>　　卷783_10  「题安国观」卢尚书
<br>
<br>　　夕照纱窗起暗尘，青松绕殿不知春。
<br>
<br>　　君看白首诵经者，半是宫中歌舞人。
<br>
<br>　　卷783_11  「自商山宿隐居（一作灵一诗）」苏广文
<br>
<br>　　闻道桃源堪避秦，寻幽数日不逢人。烟霞洞里无鸡犬，
<br>
<br>　　风雨林中有鬼神。黄公石上三芝秀，陶令门前五柳春。
<br>
<br>　　醉卧白云闲入梦，不知何物是吾身。
<br>
<br>　　卷783_12  「夜归华川因寄幕府」苏广文
<br>
<br>　　山村寥落野人稀，竹里衡门掩翠微。溪路夜随明月入，
<br>
<br>　　亭皋春伴白云归。嵇康懒慢仍耽酒，范蠡逋逃又拂衣。
<br>
<br>　　汀畔数鸥闲不起，只应知我已忘机。
<br>
<br>　　卷783_13  「春日过田明府遇焦山人」苏广文
<br>
<br>　　陶公归隐白云溪，买得春泉溉药畦。夜静林间风虎啸，
<br>
<br>　　月明竹上露禽栖。陈仓邑吏惊烽火，太白山人讶鼓鼙。
<br>
<br>　　相见只言秦汉事，武陵溪里草萋萋。
<br>
<br>　　卷783_14  「题升山」任生
<br>
<br>　　城外升山寺，城中望宛然。及登无半日，欲到已经年。
<br>
<br>　　卷783_15  「投曹文姬诗（文姬，长安中娼女，工翰墨，时号书仙）」任生
<br>
<br>　　玉皇前殿掌书仙，一染尘心下九天。
<br>
<br>　　莫怪浓香薰骨腻，云衣曾惹御炉烟。
<br>
<br>　　卷783_16  「绝句」吴公
<br>
<br>　　去国投兹土，编茅隐旧踪。年年秋水上，独对数株松。
<br>
<br>　　卷783_17  「献卢常侍」曹生
<br>
<br>　　拜玉亭前闲送客，此时孤恨感离乡。
<br>
<br>　　寻思往岁绝缨事，肯向朱门泣夜长。
<br>
<br>　　卷783_18  「赋新月」缪氏子
<br>
<br>　　初月如弓未上弦，分明挂在碧霄边。
<br>
<br>　　时人莫道蛾眉小，三五团圆照满天。
<br>
<br>　　卷783_19  「悼妓诗」京兆韦氏子
<br>
<br>　　惆怅金泥簇蝶裙，春来犹见伴行云。
<br>
<br>　　不教布施刚留得，浑似初逢李少君。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
