<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百四十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百四十四
<br>
<br>　　卷544_1  「听歌」刘得仁
<br>
<br>　　朱槛满明月，美人歌落梅。忽惊尘起处，疑是有风来。
<br>
<br>　　一曲听初彻，几年愁暂开。东南正云雨，不得见阳台。
<br>
<br>　　卷544_2  「青龙寺僧院」刘得仁
<br>
<br>　　常多簪组客，非独看高松。此地堪终日，开门见数峰。
<br>
<br>　　苔新禽迹少，泉冷树阴重。师意如山里，空房晓暮钟。
<br>
<br>　　卷544_3  「夏夜会同人」刘得仁
<br>
<br>　　沈沈清暑夕，星斗俨虚空。岸帻栖禽下，烹茶玉漏中。
<br>
<br>　　形骸忘已久，偃仰趣无穷。日汲泉来漱，微开密筱风。
<br>
<br>　　卷544_4  「游崔监丞城南别业」刘得仁
<br>
<br>　　门与青山近，青山复几重。雪融皇子岸，春糯湮⒎濉
<br>
<br>　　地有经冬草，林无未老松。竹寒溪隔寺，晴日直闻钟。
<br>
<br>　　卷544_5  「答韦先辈春雨后见寄」刘得仁
<br>
<br>　　风散五更雨，鸟啼三月春。轩窗透初日，砚席绝纤尘。
<br>
<br>　　帝里峰头出，邻家树色新。怜君高且静，有句寄闲人。
<br>
<br>　　卷544_6  「题吴先生山居」刘得仁
<br>
<br>　　先生此幽隐，便可谢人群。潭底见秋石，树间飞霁云。
<br>
<br>　　山居心已惯，俗事耳憎闻。念我要多疾，开炉药许分。
<br>
<br>　　卷544_7  「晚游慈恩寺」刘得仁
<br>
<br>　　寺去幽居近，每来因采薇。伴僧行不困，临水语忘归。
<br>
<br>　　磬动青林晚，人惊白鹭飞。堪嗟浮俗事，皆与道相违。
<br>
<br>　　卷544_8  「题王处士山居」刘得仁
<br>
<br>　　茅堂入谷远，林暗绝其邻。终日有流水，经年无到人。
<br>
<br>　　溪云常欲雨，山洞别开春。自得仙家术，栽松独养真。
<br>
<br>　　卷544_9  「宿僧院」刘得仁
<br>
<br>　　禅地无尘夜，焚香话所归。树摇幽鸟梦，萤入定僧衣。
<br>
<br>　　破月斜天半，高河下露微。翻令嫌白日，动即与心违。
<br>
<br>　　卷544_10  「晓别吕山人」刘得仁
<br>
<br>　　疏钟兼漏尽，曙色照青氛。栖鹤出高树，山人归白云。
<br>
<br>　　月盈期重宿，丹熟约相分。羡入秋风洞，幽泉仔细闻。
<br>
<br>　　卷544_11  「送知全禅师南游」刘得仁
<br>
<br>　　师誉振京城，谈空万乘听。北行山已雪，南去木犹青。
<br>
<br>　　夜岳禅销月，秋潭汲动星。回期不可定，孤鹤在高冥。
<br>
<br>　　卷544_12  「上张水部」刘得仁
<br>
<br>　　出入门阑久，儿童亦有情。不须将姓字，长说向公卿。
<br>
<br>　　每许连床坐，时容并马行。恩深转无语，怀抱自分明。
<br>
<br>　　卷544_13  「塞上行作」刘得仁
<br>
<br>　　乡井从离别，穷边触目愁。生人居外地，塞雪下中秋。
<br>
<br>　　雁举之衡翅，河穿入虏流。将军心莫苦，向此取封侯。
<br>
<br>　　卷544_14  「赠江夏卢使君」刘得仁
<br>
<br>　　诗人中最屈，无与使君俦。白发虽求退，明时合见收。
<br>
<br>　　登山犹自健，纵酒可多愁。好是能骑马，相逢见鄂州。
<br>
<br>　　卷544_15  「冬夜寄白阁僧」刘得仁
<br>
<br>　　营营不自息，暌阔数年情。林下期难遂，人间事旋生。
<br>
<br>　　鸟栖寒水迥，月映积冰清。石室焚香坐，悬知不为名。
<br>
<br>　　卷544_16  「送姚合郎中任杭州」刘得仁
<br>
<br>　　水陆中分程，看花一月行。会稽山隔浪，天竺树连城。
<br>
<br>　　候吏赍鱼印，迎船载旆旌。渡江春始半，列屿草初生。
<br>
<br>　　卷544_17  「西园」刘得仁
<br>
<br>　　夏圃秋凉入，树低逢帻欹。水声翻败堰，山翠湿疏篱。
<br>
<br>　　绿滑莎藏径，红连果压枝。幽人更何事，旦夕与僧期。
<br>
<br>　　卷544_18  「昊天观新栽竹」刘得仁
<br>
<br>　　清风枝叶上，山鸟已栖来。根别古沟岸，影生秋观苔。
<br>
<br>　　遍思诸草木，惟此出尘埃。恨为移君晚，空庭更拟栽。
<br>
<br>　　卷544_19  「晚步曲江因谒慈恩寺恭上人」刘得仁
<br>
<br>　　岂曰趣名者，年年待命通。坐令青嶂上，兴起白云中。
<br>
<br>　　岸浸如天水，林含似雨风。南宗犹有碍，西寺问恭公。
<br>
<br>　　卷544_20  「送姚处士归亳州」刘得仁
<br>
<br>　　白发麻衣破，还谯别弟回。首垂听乐泪，花落待歌杯。
<br>
<br>　　石路寻芝熟，柴门有鹿来。明王下征诏，应就碧峰开。
<br>
<br>　　卷544_21  「寄楼子山云栖上人」刘得仁
<br>
<br>　　一室凿崔嵬，危梯叠藓苔。永无尘事到，时有至人来。
<br>
<br>　　涧谷冬深静，烟岚日午开。修身知得地，京寺未言回。
<br>
<br>　　卷544_22  「秋夜喜友人宿」刘得仁
<br>
<br>　　莫说春闱事，清宵且共吟。频年遗我辈，何日遇知音。
<br>
<br>　　逼曙天倾斗，将寒叶坠林。无将簪绂意，只损壮夫心。
<br>
<br>　　卷544_23  「秋日同僧宿西池」刘得仁
<br>
<br>　　菡萏遍秋水，隔林香似焚。僧同池上宿，霞向月边分。
<br>
<br>　　渚鸟栖蒲立，城砧接曙闻。来宵莫他约，重此话孤云。
<br>
<br>　　卷544_24  「宿韦津山居」刘得仁
<br>
<br>　　永夕见招宿，诗书盈草堂。静吟倾美酒，高论出名场。
<br>
<br>　　窗飒松篁韵，庭兼雪月光。心期身未老，一去泛潇湘。
<br>
<br>　　卷544_25  「夜携酒访崔正字」刘得仁
<br>
<br>　　只应芸阁吏，知我僻兼愚。吟兴忘饥冻，生涯任有无。
<br>
<br>　　惨云埋远岫，阴吹吼寒株。忽起围炉思，招携酒满壶。
<br>
<br>　　卷544_26  「送蔡京东归迎侍」刘得仁
<br>
<br>　　高堂惟两别，此别是荣归。薄俸迎亲远，平时知己稀。
<br>
<br>　　郓郊秋木见，鲁寺夜钟微。近腊西来日，多逢霰雪飞。
<br>
<br>　　卷544_27  「中秋」刘得仁
<br>
<br>　　尘里兼尘外，咸期此夕明。一年惟一度，长恐有云生。
<br>
<br>　　露洗微埃尽，光濡是物清。朗吟看正好，惆怅又西倾。
<br>
<br>　　卷544_28  「池上宿」刘得仁
<br>
<br>　　事事不求奢，长吟省叹嗟。无才堪世弃，有句向谁夸。
<br>
<br>　　老树呈秋色，空池浸月华。凉风白露夕，此境属诗家。
<br>
<br>　　卷544_29  「秋夕即事」刘得仁
<br>
<br>　　永夕坐暝久，萧萧猿啼。漏微砧韵隔，月落斗杓低。
<br>
<br>　　危叶无风坠，幽禽并树栖。自怜在岐路，不醉亦沉迷。
<br>
<br>　　卷544_30  「晚夏」刘得仁
<br>
<br>　　日夕是西风，流光半已空。山光渐凝碧，树叶即翻红。
<br>
<br>　　学浅惭多士，秋成羡老农。谁怜信公道，不泣路岐中。
<br>
<br>　　卷544_31  「夏日即事」刘得仁
<br>
<br>　　到晓改诗句，四邻嫌苦吟。中宵横北斗，夏木隐栖禽。
<br>
<br>　　天地先秋肃，轩窗映月深。幽庭多此景，惟恐曙光侵。
<br>
<br>　　卷544_32  「夏日通济里居酬诸先辈见访」刘得仁
<br>
<br>　　君子远相寻，联镳到敝林。有诗谁索和，无酒可赊斟。
<br>
<br>　　门列晴峰色，堂开古木阴。何因驻清听，惟恐日西沉。
<br>
<br>　　卷544_33  「寄姚谏议」刘得仁
<br>
<br>　　鸣鞭静路尘，籍籍谏垣臣。函疏封还密，炉香侍立亲。
<br>
<br>　　箧多临水作，窗宿卧云人。危坐开寒纸，灯前起草频。
<br>
<br>　　卷544_34  「和厉玄侍御题户部相公庐山草堂」刘得仁
<br>
<br>　　白云居创毕，诏入凤池年。林长双峰树，潭分并寺泉。
<br>
<br>　　石溪盘鹤外，岳室闭猿前。柱史题诗后，松前更肃然。
<br>
<br>　　卷544_35  「题山中故静禅师」刘得仁
<br>
<br>　　寂灭身何在，门人隔此生。影悬尘已厚，塔种柏初成。
<br>
<br>　　溪院秋先雪，山堂古有精。当时挂锡处，树老几枝倾。
<br>
<br>　　卷544_36  「夏日游慈恩寺」刘得仁
<br>
<br>　　何处消长日，慈恩精舍频。僧高容野客，树密绝嚣尘。
<br>
<br>　　闲上凌虚塔，相逢避暑人。却愁归去路，马迹并车轮。
<br>
<br>　　卷544_37  「题终南麻先生寂禅师石室」刘得仁
<br>
<br>　　因居石室贫，五十二回春。拥褐冥心客，穷经暮齿人。
<br>
<br>　　翠沉空水定，雨绝片云新。危细秋峰径，相随到顶频。
<br>
<br>　　卷544_38  「送灵武朱书记」刘得仁
<br>
<br>　　灵帅与谁善，得君宾幕中。从容应尽礼，赞画致元功。
<br>
<br>　　连塞云长惨，才秋树半空。相如偏自惬，掌记复乘骢。
<br>
<br>　　卷544_39  「吊草堂禅师」刘得仁
<br>
<br>　　杖履疑师在，房关四壁蛩。贮瓶经腊水，响塔隔山钟。
<br>
<br>　　乳鸽沿苔井，斋猿散雪峰。如何不相见，倚遍寺前松。
<br>
<br>　　卷544_40  「早春送湘潭李少府之任」刘得仁
<br>
<br>　　柳新春水湄，春岸草离离。祖席觞云尽，离人泪各垂。
<br>
<br>　　业文传不朽，作尉岂多时。公退琴堂上，风吹斑竹枝。
<br>
<br>　　卷544_41  「送越客归」刘得仁
<br>
<br>　　霜薄东南地，江枫落未齐。众山离楚上，孤棹宿吴西。
<br>
<br>　　渚客留僧语，笼猿失子啼。到家冬即是，荷尽若耶溪。
<br>
<br>　　卷544_42  「送周钺往江夏」刘得仁
<br>
<br>　　东西南北郡，自说遍曾游。人世终多故，皇都不少留。
<br>
<br>　　郢城帆过夜，汉水月方秋。此谒亲知去，闻猿岂解愁。
<br>
<br>　　卷544_43  「送河池李明府之任」刘得仁
<br>
<br>　　河池安所理，种柳与弹琴。自合清时化，仍资白首吟。
<br>
<br>　　程馀行片月，公退入遥林。想得询民瘼，方称单父心。
<br>
<br>　　卷544_44  「送蔡京侍御赴大梁幕」刘得仁
<br>
<br>　　同城各多故，会面亦稀疏。及道须相别，临岐恨有馀。
<br>
<br>　　梁园飞楚鸟，汴水走淮鱼。众说裁军檄，陈琳远不如。
<br>
<br>　　卷544_45  「哭鲍溶有感」刘得仁
<br>
<br>　　寥落故人宅，今来身已亡。古苔封墨沼，深竹映书堂。
<br>
<br>　　秋色池馆静，雨声云水凉。无因展交道，日暮剖心肠。
<br>
<br>　　卷544_46  「送僧归玉泉寺」刘得仁
<br>
<br>　　玉泉归故刹，便老是僧期。乱木孤蝉后，寒山绝鸟时。
<br>
<br>　　若寻流水去，转出白云迟。见说千峰路，溪深复顶危。
<br>
<br>　　卷544_47  「宣义池上」刘得仁
<br>
<br>　　修篁夹绿池，幽絮此中飞。何必青山远，仍将白发归。
<br>
<br>　　鸟啼亦有恨，鸥习总无机。树起秋风细，西林磬入微。
<br>
<br>　　卷544_48  「回中夜访独孤从事」刘得仁
<br>
<br>　　满庭霜月魄，风静绝纤闻。边境时无事，州城夜访君。
<br>
<br>　　拥裘听塞角，酌醴话湘云。赞佐元戎美，恩齐十万军。
<br>
<br>　　卷544_49  「宿宣义池亭」刘得仁
<br>
<br>　　暮色绕柯亭，南山幽竹青。夜深斜舫月，风定一池星。
<br>
<br>　　岛屿无人迹，菰蒲有鹤翎。此中足吟眺，何用泛沧溟。
<br>
<br>　　卷544_50  「送智玄首座归蜀中旧山」刘得仁
<br>
<br>　　像教得重兴，因师说大乘。从来悟明主，今去证高僧。
<br>
<br>　　蜀国烟霞异，灵山水月澄。乡闾诸善友，喜似见南能。
<br>
<br>　　卷544_51  「贺顾非熊及第其年内索文章」刘得仁
<br>
<br>　　愚为童稚时，已解念君诗。及得高科晚，须逢圣主知。
<br>
<br>　　花前翻有泪，鬓上却无丝。从此东归去，休为坠叶期。
<br>
<br>　　卷544_52  「冬日骆家亭子」刘得仁
<br>
<br>　　亭台腊月时，松竹见贞姿。林积烟藏日，风吹水合池。
<br>
<br>　　恨无人此住，静有鹤相窥。是景吟诗遍，真于野客宜。
<br>
<br>　　卷544_53  「题邵公禅院（一作冬日题邵公院）」刘得仁
<br>
<br>　　无事门多掩，阴阶竹扫苔。劲风吹雪聚，渴鸟啄冰开。
<br>
<br>　　树向寒山得，人从瀑布来。终期天目老，擎锡逐云回。
<br>
<br>　　卷544_54  「忆鹤」刘得仁
<br>
<br>　　自尔归仙后，经秋又过春。白云寻不得，紫府去无因。
<br>
<br>　　此地空明月，何山伴羽人。终期华表上，重见令威身。
<br>
<br>　　卷544_55  「听夜泉」刘得仁
<br>
<br>　　静里层层石，潺到鹤林。流回出几洞，源远历千岑。
<br>
<br>　　寒助空山月，清兼此夜心。幽人听达曙，相和藓床吟。
<br>
<br>　　卷544_56  「乐游原春望」刘得仁
<br>
<br>　　乐游原上望，望尽帝都春。始觉繁华地，应无不醉人。
<br>
<br>　　云开双阙丽，柳映九衢新。爱此频来往，多闲逐此身。
<br>
<br>　　卷544_57  「赠雍陶博士」刘得仁
<br>
<br>　　腹是群书笥，官为六义师。情高少尘事，朝下足闲时。
<br>
<br>　　有句同人伏，无私胄子知。汉庭公议在，正与触邪宜。
<br>
<br>　　卷544_58  「夏日感怀寄所知」刘得仁
<br>
<br>　　了了见岐路，欲行难负心。趋时不圆转，自古易湮沉。
<br>
<br>　　日正林方合，蜩鸣夏已深。中郎今远在，谁识爨桐音。
<br>
<br>　　卷544_59  「陈情上知己」刘得仁
<br>
<br>　　性与才俱拙，名场迹甚微。久居颜亦厚，独立事多非。
<br>
<br>　　刻骨搜新句，无人悯白衣。明时自堪恋，不是不知机。
<br>
<br>　　卷544_60  「秋夜寄友人二首」刘得仁
<br>
<br>　　永夜无他虑，长吟毕二更。暗灯摇碧影，滞雨滴阶声。
<br>
<br>　　道进愁还浅，年加睡自轻。如何得深术，相与舍浮名。
<br>
<br>　　所思同海岱，所梦亦烟波。默坐看山久，闲行值寺过。
<br>
<br>　　独吟黄叶乱，相去碧峰多。我有归心在，君行竟若何。
<br>
<br>　　卷544_61  「寄春坊顾校书」刘得仁
<br>
<br>　　宁因不得志，寂寞本相宜。冥目冥心坐，花开花落时。
<br>
<br>　　数畦蔬甲出，半梦鸟声移。只恐龙楼吏，归山又见违。
<br>
<br>　　卷544_62  「寄雍陶先辈」刘得仁
<br>
<br>　　久别青云士，幽人分固然。愁心不易去，蹇步卒难前。
<br>
<br>　　尽落经霜叶，频阴欲雪天。归山自有限，岂待白头年。
<br>
<br>　　卷544_63  「对月寄雍陶」刘得仁
<br>
<br>　　圆明寒魄上，天地一光中。临水通宵坐，知君此兴同。
<br>
<br>　　华凝衣有露，静极树无风。若向湘江见，湘江彻底空。
<br>
<br>　　卷544_64  「寄谢观」刘得仁
<br>
<br>　　十五年馀苦，今朝始遇君。无惭于白日，不枉别孤云。
<br>
<br>　　得失天难问，称扬鬼亦闻。此恩销镂骨，吟坐叶纷纷。
<br>
<br>　　卷544_65  「送鄂州崔大夫赴镇」刘得仁
<br>
<br>　　廉问帝难人，朝廷辍重臣。入山初有雪，登路正无尘。
<br>
<br>　　去国鸣驺缓，经云住旆频。千峰与万木，清听雨情新。
<br>
<br>　　卷544_66  「送钱给事赴虢州」刘得仁
<br>
<br>　　帝心忧虢俗，暂辍掖垣臣。疲瘵初承制，乡闾似得春。
<br>
<br>　　化成应有瑞，位重转闻贫。用作盐梅日，争回卧辙人。
<br>
<br>　　卷544_67  「送雍陶侍御赴兖州裴尚书命」刘得仁
<br>
<br>　　纶阁知孤直，翻论北巷贤。且縻莲幕里，会致玉阶前。
<br>
<br>　　洙泗秋微动，龟蒙月正圆。元戎军务息，清句待君联。
<br>
<br>　　卷544_68  「送新罗人归本国」刘得仁
<br>
<br>　　鸡林隔巨浸，一住一年行。日近国先曙，风吹海不平。
<br>
<br>　　眼穿乡井树，头白渺程。到彼星霜换，唐家语却生。
<br>
<br>　　卷544_69  「送车涛罢举归山」刘得仁
<br>
<br>　　朝是暮还非，人情冷暖移。浮生只如此，强进欲何为。
<br>
<br>　　要路知无援，深山必遇师。怜君明此理，休去不迟疑。
<br>
<br>　　卷544_70  「送王书记归州」刘得仁
<br>
<br>　　陈琳轻一别，马上意超然。来日行烦暑，归时听早蝉。
<br>
<br>　　阴云翳城郭，细雨紊山川。从事公刘地，元戎旧礼贤。
<br>
<br>　　卷544_71  「送谢观之剑南从事」刘得仁
<br>
<br>　　迢递从知己，他人敢更言。离京虽未腊，到府已应暄。
<br>
<br>　　飞急奔行雁，啼酸忆子猿。江山无限思，君拟共谁论。
<br>
<br>　　卷544_72  「送顾非熊作尉盱眙」刘得仁
<br>
<br>　　一名兼一尉，未足是君伸。历数为诗者，多来作谏臣。
<br>
<br>　　路翻平楚阔，草带古淮新。天下虽云大，同声有几人。
<br>
<br>　　卷544_73  「送高湘及第后东归觐叔」刘得仁
<br>
<br>　　此去几般荣，登科鼎足名。无惭入南巷，高价耸东京。
<br>
<br>　　窗对嵩山碧，庭来洛水声。门前桃李树，一径已阴成。
<br>
<br>　　卷544_74  「送友人下第归觐」刘得仁
<br>
<br>　　君此卜行日，高堂应梦归。莫将和氏泪，滴著老莱衣。
<br>
<br>　　岳雨连河细，田禽出麦飞。到家调膳后，吟苦落蝉晖。
<br>
<br>　　卷544_75  「送友人下第归扬州觐省」刘得仁
<br>
<br>　　新柳间花垂，东西京路岐。园林知自到，寝食计相思。
<br>
<br>　　雨断淮山出，帆扬楚树移。晨昏心已泰，蝉发是回时。
<br>
<br>　　卷544_76  「早行」刘得仁
<br>
<br>　　万类半已动，此心宁自安。月沉平野尽，星隐曙空残。
<br>
<br>　　马渡横流广，人行湛露寒。还思犹梦者，不信早行难。
<br>
<br>　　卷544_77  「通济里居酬卢肇见寻不遇」刘得仁
<br>
<br>　　衡门掩绿苔，树下绝尘埃。偶赴高僧约，旋知长者来。
<br>
<br>　　云山堪眺望，车马必裴回。问以何为待，惭无酒一杯。
<br>
<br>　　卷544_78  「赠王尊师」刘得仁
<br>
<br>　　为道常日损，尊师修此心。挂肩黄布被，穿发白蒿簪。
<br>
<br>　　符札灵砂字，弦弹古素琴。囊中曾有药，点土亦成金。
<br>
<br>　　卷544_79  「冬夜与蔡校书宿无可上人院」刘得仁
<br>
<br>　　儒释偶同宿，夜窗寒更清。忘机于世久，晤语到天明。
<br>
<br>　　月倒高松影，风旋一磬声。真门犹是幻，不用觉浮生。
<br>
<br>　　卷544_80  「冬日喜同志宿」刘得仁
<br>
<br>　　相逢话清夜，言实转相知。共道名虽切，唯论命不疑。
<br>
<br>　　吟身坐霜石，眠鸟握风枝。别忆天台客，烟霞昔有期。
<br>
<br>　　卷544_81  「逢吕上山人」刘得仁
<br>
<br>　　尘里正愁老，相逢眼益明。从前枉多病，此后鲜疏名。
<br>
<br>　　古柏今收子，深山许事兄。长生如有分，愿逐到蓬瀛。
<br>
<br>　　卷544_82  「春暮对雨」刘得仁
<br>
<br>　　春暮雨微微，翻疑坠叶时。气蒙杨柳重，寒勒牡丹迟。
<br>
<br>　　未夕鸟先宿，望晴人有期。何当廓阴闭，新暑竹风吹。
<br>
<br>　　卷544_83  「长信宫」刘得仁
<br>
<br>　　簟凉秋气初，长信恨何如。拂黛月生指，解鬟云满梳。
<br>
<br>　　一从悲画扇，几度泣前鱼。坐听南宫乐，清风摇翠裾。
<br>
<br>　　卷544_84  「初夏题段郎中修竹里南园」刘得仁
<br>
<br>　　高人游息处，与此曲池连。密树才春后，深山在目前。
<br>
<br>　　远峰初绝雨，片石欲生烟。数有僧来宿，应缘静好禅。
<br>
<br>　　卷544_85  「题景玄禅师院」刘得仁
<br>
<br>　　古僧精进者，师复是谁流。道贵行无我，禅难说到头。
<br>
<br>　　汲泉羸鹤立，拥褐老猿愁。曾住深山院，何如此院幽。
<br>
<br>　　卷544_86  「夏日樊川别业即事」刘得仁
<br>
<br>　　无事称无才，柴门亦罕开。脱巾吟永日，著屐步荒台。
<br>
<br>　　风卷微尘上，霆将暴雨来。终南云渐合，咫尺失崔嵬。
<br>
<br>　　卷544_87  「寄无可上人」刘得仁
<br>
<br>　　省学为诗日，宵吟每达晨。十年期是梦，一事未成身。
<br>
<br>　　枉别山中客，殊非世上人。今来已如此，须得桂荣新。
<br>
<br>　　卷544_88  「和范校书赠造微上人」刘得仁
<br>
<br>　　得性见微公，何曾执著空。修心将佛并，吐论与儒通。
<br>
<br>　　晓漱松杉下，宵禅雪月中。他生有缘会，君子亦应同。
<br>
<br>　　卷544_89  「访曲江胡处士」刘得仁
<br>
<br>　　何况归山后，而今已似仙。卜居天苑畔，闲步禁楼前。
<br>
<br>　　落日明沙岸，微风上纸鸢。静还林石下，坐读养生篇。
<br>
<br>　　卷544_90  「慈恩寺塔下避暑」刘得仁
<br>
<br>　　古松凌巨塔，修竹映空廊。竟日闻虚籁，深山只此凉。
<br>
<br>　　僧真生我静，水淡发茶香。坐久东楼望，钟声振夕阳。
<br>
<br>　　卷544_91  「秋晚与友人游青龙寺」刘得仁
<br>
<br>　　高视终南秀，西风度阁凉。一生同隙影，几处好山光。
<br>
<br>　　暮鸟投嬴木，寒钟送夕阳。因居话心地，川冥宿僧房。
<br>
<br>　　卷544_92  「春日雨后作」刘得仁
<br>
<br>　　朝来微有雨，天地爽无尘。北阙明如画，南山碧动人。
<br>
<br>　　车舆终日别，草树一城新。枉是吾君戚，何门谒紫宸。
<br>
<br>　　卷544_93  「别王山人」刘得仁
<br>
<br>　　旨甘虽自足，未是禄荣亲。尚逐趋时伴，多离有道人。
<br>
<br>　　山居衣以草，生寄药随身。不食长无疾，年知出十旬。
<br>
<br>　　卷544_94  「赠陶山人」刘得仁
<br>
<br>　　处士例营营，惟君纵此生。闲能资寿考，健不换公卿。
<br>
<br>　　药圃妻同耨，山田子共耕。定知丹熟后，无姓亦无名。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
