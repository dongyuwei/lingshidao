<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百九十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百九十六
<br>
<br>　　卷496_1  「送狄尚书镇太原」姚合
<br>
<br>　　授钺儒生贵，倾朝赴饯筵。麾幢官在省，礼乐将临边。
<br>
<br>　　代马龙相杂，汾河海暗连。远戎移帐幕，高鸟避旌旃。
<br>
<br>　　天下屯兵处，皇威破虏年。防秋嫌垒近，入塞必身先。
<br>
<br>　　中外恩重叠，科名岁接连。散材无所用，老向琐闱眠。
<br>
<br>　　卷496_2  「送杨尚书祭西岳」姚合
<br>
<br>　　报功严祀典，宠诏下明庭。酒气飘林岭，香烟入杳冥。
<br>
<br>　　乐清三奏备，词直百神听。衣拂云霞湿，诗通水石灵。
<br>
<br>　　何因逐驺骑，暂得到岩扃。
<br>
<br>　　卷496_3  「送李侍御过夏州（一作送李廓侍郎）」姚合
<br>
<br>　　酬恩不顾名，走马觉身轻。迢递河边路，苍茫塞上城。
<br>
<br>　　沙寒无宿雁，虏近少闲兵。饮罢挥鞭去，旁人意气生。
<br>
<br>　　卷496_4  「送李起居赴池州」姚合
<br>
<br>　　天子念疲民，分忧辍侍臣。红旗高起焰，绿野静无尘。
<br>
<br>　　阙下亲知别，江南惠化新。朝昏即千里，且愿话逡巡。
<br>
<br>　　卷496_5  「送刘詹事赴寿州」姚合
<br>
<br>　　殷勤莫遽起，四坐悉同袍。世上诗难得，林中酒更高。
<br>
<br>　　隋堤傍杨柳，楚驿在波涛。别后书频寄，无辞费笔毫。
<br>
<br>　　卷496_6  「送裴大夫赴亳州」姚合
<br>
<br>　　杭人遮道路，垂泣浙江前。谯国迎舟舰，行歌汴水边。
<br>
<br>　　周旋君量远，交代我才偏。寒日严旌戟，晴风出管弦。
<br>
<br>　　一杯诚淡薄，四坐愿留连。异政承殊泽，应为天下先。
<br>
<br>　　卷496_7  「送徐州韦仅行军」姚合
<br>
<br>　　饯幕俨征轩，行军归大藩。山程度函谷，水驿到夷门。
<br>
<br>　　晓日诗情远，春风酒色浑。逡巡何足贵，所贵尽残樽。
<br>
<br>　　卷496_8  「送刘禹锡郎中赴苏州」姚合
<br>
<br>　　三十年来天下名，衔恩东守阖闾城。初经咸谷眠山驿，
<br>
<br>　　渐入梁园问水程。霁日满江寒浪静，春风绕郭白O生。
<br>
<br>　　虎丘野寺吴中少，谁伴吟诗月里行。
<br>
<br>　　州城全是故吴宫，香径难寻古藓中。云水计程千里远，
<br>
<br>　　轩车送别九衢空。鹤声高下听无尽，潮色朝昏望不同。
<br>
<br>　　太守吟诗人自理，小斋闲卧白O风。
<br>
<br>　　卷496_9  「送贾谟赴共城营田」姚合
<br>
<br>　　上国羞长选，戎装贵所从。山田依法种，兵食及时供。
<br>
<br>　　水气诗书软，岚烟笔砚浓。几时无事扰，相见得从容。
<br>
<br>　　卷496_10  「送裴宰君」姚合
<br>
<br>　　见说为官处，烟霞思不穷。夜猿啼户外，瀑水落厨中。
<br>
<br>　　名药人难识，仙山路易通。还应施静化，谁复与君同。
<br>
<br>　　卷496_11  「送顾非熊下第归越」姚合
<br>
<br>　　失意寻归路，亲知不复过。家山去城远，日月在船多。
<br>
<br>　　楚塞数逢雁，浙江长有波。秋风别乡老，还听鹿鸣歌。
<br>
<br>　　卷496_12  「送雍陶游蜀」姚合
<br>
<br>　　春色三千里，愁人意未开。木梢穿栈出，雨势隔江来。
<br>
<br>　　荒馆因花宿，深山羡客回。相如何物在，应只有琴台。
<br>
<br>　　卷496_13  「送崔约下第归扬州」姚合
<br>
<br>　　满座诗人吟送酒，离城此会亦应稀。春风下第时称屈，
<br>
<br>　　秋卷呈亲自束归。日晚山花当马落，天阴水鸟傍船飞。
<br>
<br>　　江边道路多苔藓，尘土无由得上衣。
<br>
<br>　　卷496_14  「送李廓侍御赴西川行营」姚合
<br>
<br>　　不道弓箭字，罢官唯醉眠。何人荐筹策，走马逐旌旃。
<br>
<br>　　阵变孤虚外，功成语笑前。从今`州路，无复有烽烟。
<br>
<br>　　卷496_15  「送杨尚书赴东川」姚合
<br>
<br>　　却e诗书将，衔恩赴梓州。绕身垂印绶，护马执戈矛。
<br>
<br>　　剑阁和铭峭，巴江带字流。从来皆惜别，此别复何愁。
<br>
<br>　　卷496_16  「送邢郎中赴太原」姚合
<br>
<br>　　上将得良策，恩威作长城。如今并州北，不见有胡兵。
<br>
<br>　　晋野雨初足，汾河波亦清。所从古无比，意气送君行。
<br>
<br>　　卷496_17  「送裴中丞赴华州」姚合
<br>
<br>　　我梦何曾应，看君渡捍āＷ晕尴烧品郑非是圣心偏。
<br>
<br>　　径草多生药，庭花半落泉。人间有此郡，况在凤城边。
<br>
<br>　　卷496_18  「送徐员外赴河中从事」姚合
<br>
<br>　　赤府从军美，儒衣结束轻。凉飙下山寺，晓浪满关城。
<br>
<br>　　闲坐饶诗景，高眠长道情。将军不战术，计日立功名。
<br>
<br>　　卷496_19  「送殷尧藩侍御赴同州」姚合
<br>
<br>　　吟诗掷酒船，仙掌白楼前。从事关中贵，主人天下贤。
<br>
<br>　　此生无了日，终岁踏离筵。何计因归去，深山恣意眠。
<br>
<br>　　卷496_20  「送崔中丞赴郑州」姚合
<br>
<br>　　仆射陂前郡，清高越四邻。丹霄凤诏下，太守虎符新。
<br>
<br>　　雾湿关城月，花香驿路尘。连枝相庭树，岁岁一家春。
<br>
<br>　　卷496_21  「送丁端公赴河阴」姚合
<br>
<br>　　炎天木叶焦，晓夕绝凉飙。念子独归县，何人不在朝。
<br>
<br>　　市连风浪动，帆彻海门遥。饮尽樽中酒，同年同寂寥。
<br>
<br>　　卷496_22  「送郑尚书赴兴元」姚合
<br>
<br>　　儒有登坛贵，何人得此功。红旗烧密雪，白马踏长风。
<br>
<br>　　斧钺来天上，诗书理汉中。方知百胜略，应不在弯弓。
<br>
<br>　　卷496_23  「送田使君赴蔡州」姚合
<br>
<br>　　长年离别情，百盏酒须倾。诗外应无思，人间半是行。
<br>
<br>　　路遥嘶白马，林断出红旌。功业今应立，淮西有劲兵。
<br>
<br>　　卷496_24  「送无可上人游边」姚合
<br>
<br>　　一钵与三衣，经行远近随。出家还养母，持律复能诗。
<br>
<br>　　春雪离京厚，晨钟近塞迟。亦知莲府客，夜坐喜同师。
<br>
<br>　　卷496_25  「送僧」姚合
<br>
<br>　　人间扰扰唯闲事，自见高人只有诗。
<br>
<br>　　寂寞嵩峰云外寺，常多梦里过斋时。
<br>
<br>　　城中听得新经论，却过关东说向人。
<br>
<br>　　旧国门徒终日望，见时应是见真身。
<br>
<br>　　卷496_26  「送宋慎言」姚合
<br>
<br>　　童稚便知闻，如今只有君。百篇诗尽和，一盏酒须分。
<br>
<br>　　驿路多连水，州城半在云。离情同落叶，向晚更纷纷。
<br>
<br>　　卷496_27  「送家兄赴任昭义」姚合
<br>
<br>　　早得白眉名，之官濠上城。别离浮世事，迢递长年情。
<br>
<br>　　广陌垂花影，遥林起雨声。出关春草长，过汴夏云生。
<br>
<br>　　黠吏先潜去，疲人相次迎。宴馀和酒拜，魂梦共东行。
<br>
<br>　　卷496_28  「送崔玄亮赴果州冬夜宴韩卿宅」姚合
<br>
<br>　　兰烛照重茵，飞杯复几分。主人寒不寐，上客晓离群。
<br>
<br>　　骑吏缘青壁，旌旗度白云。剑铭生藓色，巴字叠冰文。
<br>
<br>　　华省思仙侣，疲民爱使君。泠泠唯自适，郡邸有谁闻。
<br>
<br>　　卷496_29  「送喻凫校书归毗陵」姚合
<br>
<br>　　主人庭叶黑，诗稿更谁书。阙下科名出，乡中赋籍除。
<br>
<br>　　山春烟树众，江远晚帆疏。吾亦家吴者，无因到弊庐。
<br>
<br>　　卷496_30  「送董正字武归常州觐亲」姚合
<br>
<br>　　路岐知不尽，离别自无穷。行客心方切，主人樽未空。
<br>
<br>　　楚樯收月下，江树在潮中。人各还家去，还家庆不同。
<br>
<br>　　卷496_31  「送萧正字往蔡州贺裴相淮西平」姚合
<br>
<br>　　相府旌旄重，还邀上客行。今朝郭门路，初彻蔡州城。
<br>
<br>　　从马唯提酒，防身不要兵。从来皆作使，君去是时平。
<br>
<br>　　卷496_32  「送进士田卓入华山」姚合
<br>
<br>　　何物随身去，六经与一琴。辞家计已久，入谷住应深。
<br>
<br>　　偶坐僧同石，闲书叶满林。业成须谒帝，无贮白云心。
<br>
<br>　　卷496_33  「送右司薛员外赴处州」姚合
<br>
<br>　　怀中天子书，腰下使君鱼。瀑布和云落，仙都与世疏。
<br>
<br>　　远程兼水陆，半岁在舟车。相送难相别，南风入夏初。
<br>
<br>　　卷496_34  「送王建秘书往渭南庄」姚合
<br>
<br>　　白须芸阁吏，羸马月中行。庄僻难寻路，官闲易出城。
<br>
<br>　　看山多失饭，过寺故题名。秋日田家作，唯添集卷成。
<br>
<br>　　卷496_35  「送殷尧藩侍御游山南」姚合
<br>
<br>　　诗境西南好，秋深昼夜蛩。人家连水影，驿路在山峰。
<br>
<br>　　谷静云生石，天寒雪覆松。我为公府系，不得此相从。
<br>
<br>　　卷496_36  「送李植侍御」姚合
<br>
<br>　　圣代无邪触，空林獬豸归。谁知陇山鸟，长绕玉楼飞。
<br>
<br>　　风雨依山急，云泉入郭微。无同昔年别，别后寄书稀。
<br>
<br>　　卷496_37  「送王澹」姚合
<br>
<br>　　常省为官处，门前数树松。寻山屐费齿，书石笔无锋。
<br>
<br>　　果熟猿偷乱，花繁鸟语重。今来为客去，惜取最高峰。
<br>
<br>　　卷496_38  「送崔之仁（一作别刘得仁）」姚合
<br>
<br>　　欲出还成住，前程甚谪迁。佯眠随客醉，愁坐似僧禅。
<br>
<br>　　旧国归何处，春山买欠钱。几时无一事，长在故人边。
<br>
<br>　　卷496_39  「送孙山人」姚合
<br>
<br>　　山翁来帝里，不肯住多时。尘土衣裳重，腥膻仆隶饥。
<br>
<br>　　林中愁不到，城外老应迟。喧寂一为别，相逢未有期。
<br>
<br>　　卷496_40  「送费骧」姚合
<br>
<br>　　兄寒弟亦饥，力学少闲时。何路免为客，无门卖得诗。
<br>
<br>　　几人携酒送，独我入山迟。少小同居止，今朝始别离。
<br>
<br>　　卷496_41  「送河中杨少府宴崔驸马宅」姚合
<br>
<br>　　凤凰楼下醉醺醺，晚出东门蝉渐闻。不使乡人治驿路，
<br>
<br>　　却将家累宿山云。闲时采药随僧去，每月请钱共客分。
<br>
<br>　　县吏若非三载满，自知无计更寻君。
<br>
<br>　　卷496_42  「送文著上人游越」姚合
<br>
<br>　　水石随缘岂计程，东吴相遇别西京。夜禅月下袈裟湿，
<br>
<br>　　晓上山巅锡杖鸣。念我为官应易老，羡师依佛学无生。
<br>
<br>　　越中多有前朝寺，处处铁钟石磬声。
<br>
<br>　　卷496_43  「送无可上人游越（一作送无可住越州）」姚合
<br>
<br>　　清晨相访立门前，麻履方袍一少年。懒读经文求作佛，
<br>
<br>　　愿攻诗句觅升仙。芳春山影花连寺，独夜潮声月满船。
<br>
<br>　　今日送行偏惜别，共师文字有因缘。
<br>
<br>　　卷496_44  「送洛阳张员外」姚合
<br>
<br>　　饯客未归城，东来驺骑迎。千山嵩岳峭，百县洛阳清。
<br>
<br>　　朔雁和云度，川风吹雨晴。藓庭公事暇，应只独吟行。
<br>
<br>　　卷496_45  「送少府田中丞入西蕃」姚合
<br>
<br>　　萧关路绝久，石堠亦为尘。护塞空兵帐，和戎在使臣。
<br>
<br>　　风沙去国远，雨雪换衣频。若问凉州事，凉州多汉人。
<br>
<br>　　卷496_46  「送王龟处士」姚合
<br>
<br>　　送客客为谁，朱门处士稀。唯修曾子行，不著老莱衣。
<br>
<br>　　古寺随僧饭，空林共鸟归。壶中驻年药，烧得献庭闱。
<br>
<br>　　卷496_47  「送崔郎中赴常州」姚合
<br>
<br>　　贵是o原在紫微，荣逢知己领黄扉。人间盛事今全得，
<br>
<br>　　江上政声复欲归。风起满城山果落，雨馀穿宅水禽飞。
<br>
<br>　　昔年尝作毗陵客，石峭泉清天下稀。
<br>
<br>　　卷496_48  「送林使君赴邵州」姚合
<br>
<br>　　诏书飞下五云间，才子分符不等闲。驿路算程多是水，
<br>
<br>　　州图管地少于山。江头斑竹寻应遍，洞里丹砂自采还。
<br>
<br>　　清净化人人自理，终朝无事更相关。
<br>
<br>　　卷496_49  「送别友人（一作别友人山居）」姚合
<br>
<br>　　独向山中觅紫芝，山人勾引住多时。摘花浸酒春愁尽，
<br>
<br>　　烧竹煎茶夜卧迟。泉落林梢多碎滴，松生石底足旁枝。
<br>
<br>　　明朝却欲归城市，问我来期总不知。
<br>
<br>　　卷496_50  「送李琮归灵州觐省」姚合
<br>
<br>　　饯席离人起，贪程醉不眠。风沙移道路，仆马识山川。
<br>
<br>　　塞树花开小，关城雪下偏。胡尘今已尽，应便促朝天。
<br>
<br>　　卷496_51  「送任畹评事赴沂海」姚合
<br>
<br>　　掷笔不作尉，戎衣从嫖姚。严冬入都门，仆马气益豪。
<br>
<br>　　沂州右镇雄，士勇旌旗高。洛东无忧虞，半夜开虎牢。
<br>
<br>　　丈夫贵功勋，不贵爵禄饶。仰眠作书生，衣食何由销。
<br>
<br>　　任生非常才，临事胆不摇。必当展长画，逆波斩鲸鳌。
<br>
<br>　　九陌尘土黑，话别立远郊。孟坚勒燕然，岂独在汉朝。
<br>
<br>　　卷496_52  「送李馀及第归蜀」姚合
<br>
<br>　　蜀山高i，蜀客无平才。日饮锦江水，文章盈其怀。
<br>
<br>　　十年作贡宾，九年多回。春来登高科，升天得梯阶。
<br>
<br>　　手持冬集书，还家献庭闱。人生此为荣，得如君者稀。
<br>
<br>　　李白蜀道难，羞为无成归。子今称意行，所历安觉危。
<br>
<br>　　与子久相从，今朝忽乖离。风飘海中船，会合难自期。
<br>
<br>　　长安米价高，伊我常渴饥。临岐歌送子，无声但陈词。
<br>
<br>　　义交外不亲，利交内相违。勉子慎其道，急若食与衣。
<br>
<br>　　苦k道路赤，行人念前驰。一杯不可轻，远别方自兹。
<br>
<br>　　卷496_53  「送饶州张使君」姚合
<br>
<br>　　鄱阳胜事闻难比，千里连连是稻畦。山寺去时通水路，
<br>
<br>　　郡图开处是诗题。化行应免农人困，庭静惟多野鹤栖。
<br>
<br>　　饮罢春明门外别，萧条驿路夕阳低。
<br>
<br>　　卷496_54  「送张宗原」姚合
<br>
<br>　　东门送客道，春色如死灰。一客失意行，十客颜色低。
<br>
<br>　　住者既无家，去者又非归。穷愁一成疾，百药不可治。
<br>
<br>　　子贤我且愚，命分不合齐。谁开蹇踬门，日日同游栖。
<br>
<br>　　子行何所之，切切食与衣。谁能买仁义，令子无寒饥。
<br>
<br>　　野田不生草，四向生路岐。士人甚商贾，终日须东西。
<br>
<br>　　鸿雁春北去，秋风复南飞。勉君向前路，无失相见期。
<br>
<br>　　卷496_55  「送王求」姚合
<br>
<br>　　士有经世筹，自无活身策。求食道路间，劳困甚徒役。
<br>
<br>　　我身与子同，日被饥寒迫。侧望卿相门，难入坚如石。
<br>
<br>　　为农昧耕耘，作商迷贸易。空把书卷行，投人买罪责。
<br>
<br>　　六月南风多，苦旱土色赤。坐家心尚焦，况乃远作客。
<br>
<br>　　羸马出郭门，饯饮晓连夕。愿君似醉肠，莫谩生忧戚。
<br>
<br>　　卷496_56  「送朱庆馀及第后归越」姚合
<br>
<br>　　劝君缓上车，乡里有吾庐。未得同归去，空令相见疏。
<br>
<br>　　山晴栖鹤起，天晓落潮初。此庆将谁比，献亲冬集书。
<br>
<br>　　卷496_57  「送朱庆馀越州归觐」姚合
<br>
<br>　　乡书落姓名，太守拜亲荣。访我波涛郡，还家雾雨城。
<br>
<br>　　海山窗外近，镜水世间清。何计随君去，邻墙过此生。
<br>
<br>　　卷496_58  「送任尊师归蜀觐亲」姚合
<br>
<br>　　白云修道者，归去春风前。玉简通仙籍，金丹驻母年。
<br>
<br>　　锦文江一色，酒气雨相连。众说君平死，真师易义全。
<br>
<br>　　卷496_59  「送友人游蜀」姚合
<br>
<br>　　送君一壶酒，相别野庭边。马上过秋色，舟中到锦川。
<br>
<br>　　峡猿啼夜雨，蜀鸟噪晨烟。莫便不回首，风光促几年。
<br>
<br>　　卷496_60  「送杜立归蜀」姚合
<br>
<br>　　迢递三千里，西南是去程。杜陵家已尽，蜀国客重行。
<br>
<br>　　雪照巴江色，风吹栈阁声。马嘶山稍暖，人语店初明。
<br>
<br>　　旅梦心多感，孤吟气不平。谁为李白后，为访锦官城。
<br>
<br>　　卷496_61  「送韩湘赴江西从事」姚合
<br>
<br>　　年少登科客，从军诏命新。行装有兵器，祖席尽诗人。
<br>
<br>　　细雨湘城暮，微风楚水春。浔阳应足雁，梦泽岂无尘。
<br>
<br>　　猿叫来山顶，潮痕在树身。从容多暇日，佳句寄须频。
<br>
<br>　　卷496_62  「送潘传秀才归宣州」姚合
<br>
<br>　　李白坟三尺，嵯峨万古名。因君还故里，为我吊先生。
<br>
<br>　　晴日移虹影，空山出鹤声。老郎闲未得，无计此中行。
<br>
<br>　　卷496_63  「送僧默然」姚合
<br>
<br>　　出家侍母前，至孝自通禅。伏日江头别，秋风樯下眠。
<br>
<br>　　鸟声猿更促，石色树相连。此路多如此，师行亦有缘。
<br>
<br>　　卷496_64  「送陟遐上人游天台」姚合
<br>
<br>　　万叠赤城路，终年游客稀。朝来送师去，自觉有家非。
<br>
<br>　　石净山光远，云深海色微。此诗成亦鄙，为我写岩扉。
<br>
<br>　　卷496_65  「送盛秀才赴举」姚合
<br>
<br>　　重重吴越浙江潮，刺史何门始得消。五字州人唯有此，
<br>
<br>　　四邻风景合相饶。橘村篱落香潜度，竹寺虚空翠自飘。
<br>
<br>　　君去九衢须说我，病成疏懒懒趋朝。
<br>
<br>　　卷496_66  「送僧贞实归杭州天竺」姚合
<br>
<br>　　石桥寺里最清凉，闻说茆庵寄上方。林外猿声连院磬，
<br>
<br>　　月中潮色到禅床。他生念我身何在，此世唯师性亦忘。
<br>
<br>　　九陌相逢千里别，青山重叠树苍苍。
<br>
<br>　　卷496_67  「送卢二弟茂才罢举游洛谒新相」姚合
<br>
<br>　　踏碎作赋笔，驱车出上京。离筵俯岐路，四坐半公卿。
<br>
<br>　　守命贫难掷，忧身梦数惊。今朝赴知己，休咏苦辛行。
<br>
<br>　　卷496_68  「送任畹及第归蜀中觐亲」姚合
<br>
<br>　　子规啼欲死，君听固无愁。阙下声名出，乡中意气游。
<br>
<br>　　东川横剑阁，南斗近刀州。神圣题前字，千人看不休。
<br>
<br>　　卷496_69  「送杜观罢举东游」姚合
<br>
<br>　　秋风离九陌，心事岂云安。曾是求名苦，当知此去难。
<br>
<br>　　辛勤程自远，寂寞夜多寒。诗句无人识，应须把剑看。
<br>
<br>　　卷496_70  「送狄兼谟下第归故山」姚合
<br>
<br>　　慈恩塔上名，昨日败垂成。赁舍应无直，居山岂钓声。
<br>
<br>　　半年犹小隐，数日得闲行。映竹窥猿剧，寻云探鹤情。
<br>
<br>　　爱花高酒户，煮药污茶铛。莫便多时住，烟霄路在城。
<br>
<br>　　卷496_71  「送源中丞赴新罗」姚合
<br>
<br>　　赤墀赐对使殊方，官重霜台紫绶光。玉节在船清海怪，
<br>
<br>　　金函开诏拜夷王。云晴渐觉山川异，风便那知道路长。
<br>
<br>　　谁得似君将雨露，海东万里洒扶桑。
<br>
<br>　　卷496_72  「送陈倜赴江陵从事」姚合
<br>
<br>　　荆州胜事众皆闻，幕下今朝又得君。才子何须藉科第，
<br>
<br>　　男儿终久要功勋。江村竹树多于草，山路尘埃半是云。
<br>
<br>　　新什定知饶景思，不应一向赋从军。
<br>
<br>　　卷496_73  「送张郎中副使赴泽潞」姚合
<br>
<br>　　晓陌事戎装，风流粉署郎。机筹通变化，除拜出寻常。
<br>
<br>　　地冷饶霜气，山高碍雁行。应无离别恨，车马自生光。
<br>
<br>　　卷496_74  「送陆畅侍御归扬州」姚合
<br>
<br>　　故园偏接近，水洞庭边。归去知何日，相逢各长年。
<br>
<br>　　山川南北路，风雪别离天。楚色穷冬烧，淮声独夜船。
<br>
<br>　　从军丞相府，谈笑酒杯前。
<br>
<br>　　卷496_75  「送韦瑶校书赴越」姚合
<br>
<br>　　寄家临禹穴，乘传出秦关。霜落橘满地，潮来帆近山。
<br>
<br>　　相门宾益贵，水国事多闲。晨省高堂后，馀欢杯酒间。
<br>
<br>　　卷496_76  「送雍陶及第归觐」姚合
<br>
<br>　　献亲冬集书，比橘复何如。此去关山远，相思笑语疏。
<br>
<br>　　路寻丹壑断，人近白云居。幽石题名处，凭君亦记余。
<br>
<br>　　卷496_77  「送李秀才赴举」姚合
<br>
<br>　　罗刹楼头醉，送君西入京。秦吴无限地，山水半分程。
<br>
<br>　　海上烟霞湿，关中日月明。登科旧乡里，当为改嘉名。
<br>
<br>　　卷496_78  「送李传秀才归宣州」姚合
<br>
<br>　　谢守青山宅，山孤宅亦平。池塘无复见，春草野中生。
<br>
<br>　　常日登楼望，今朝送客行。殷勤拂石壁，为我一书名。
<br>
<br>　　卷496_79  「送元绪上人游商山」姚合
<br>
<br>　　万法空门里，师修历几生。过来心已悟，未到行弥精。
<br>
<br>　　溪寂钟还度，林昏锡独鸣。朝簪抽未得，此别岂忘情。
<br>
<br>　　卷496_80  「送僧栖真归杭州天竺寺」姚合
<br>
<br>　　吏事日纷然，无因到佛前。劳师相借问，知我亦通禅。
<br>
<br>　　古寺杉松出，残阳钟磬连。草庵盘石上，归此是因缘。
<br>
<br>　　卷496_81  「送敬法师归福州」姚合
<br>
<br>　　结得随缘伴，蝉鸣方出关。新经译旧寺，故国与谁还。
<br>
<br>　　斋为无钟早，心因罢讲闲。东南数千里，何处不逢山。
<br>
<br>　　卷496_82  「送清敬A黎归浙西」姚合
<br>
<br>　　大地无生理，吴中岂是归。自翻贝叶偈，人施福田衣。
<br>
<br>　　夏尽滩声出，潮来日色微。郡斋师去后，寂寞夜吟稀。
<br>
<br>　　卷496_83  「送贾岛及钟浑」姚合
<br>
<br>　　日日攻诗亦自强，年年供应在名场。
<br>
<br>　　春风驿路归何处，紫阁山边是草堂。
<br>
<br>　　卷496_84  「送僧游边（一作送无可）」姚合
<br>
<br>　　师向边头去，边人业障轻。腥膻斋自洁，部落讲还成。
<br>
<br>　　传教多离寺，随缘不计程。三千世界内，何处是无生。
<br>
<br>　　卷496_85  「送澄江上人赴兴元郑尚书招」姚合
<br>
<br>　　师经非纸上，师佛在心中。觉路何曾异，行人自不同。
<br>
<br>　　水云晴亦雨，山木夜多风。闻结西方社，尚书待远公。
<br>
<br>　　卷496_86  「送马戴下第客游」姚合
<br>
<br>　　昨来送君处，亦是九衢中。此日殷勤别，前时寂寞同。
<br>
<br>　　鸟啼寒食雨，花落暮春风。向晚离人起，筵收樽未空。
<br>
<br>　　卷496_87  「送薛二十三郎中赴婺州」姚合
<br>
<br>　　我住浙江西，君去浙江东。日日心来往，不畏浙江风。
<br>
<br>　　卷496_88  「送独孤焕评事赴丰州」姚合
<br>
<br>　　东门携酒送廷评，结束从军塞上行。深碛路移唯马觉，
<br>
<br>　　断蓬风起与雕平。烟生远戍侵云色，冰叠黄河长雪声。
<br>
<br>　　须凿燕然山上石，登科记里是闲名。
<br>
<br>　　卷496_89  「送张齐物主簿赴内乡（一作送张主簿赴山）」姚合
<br>
<br>　　几年山下事仙翁，名在长生籍中。
<br>
<br>　　烧得药成须寄我，曾为主簿与君同。
<br>
<br>　　卷496_90  「送王嗣之典仪城」姚合
<br>
<br>　　日日思朝位，偷闲城外行。唯求采药者，不道在官名。
<br>
<br>　　好异嫌山浅，寻幽喜径生。病来文字拙，不要把归城。
<br>
<br>　　卷496_91  「别贾岛」姚合
<br>
<br>　　懒作住山人，贫家日赁身。书多笔渐重，睡少枕长新。
<br>
<br>　　野客狂无过，诗仙瘦始真。秋风千里去，谁与我相亲。
<br>
<br>　　卷496_92  「别李馀」姚合
<br>
<br>　　病童随瘦马，难算往来程。野寺僧相送，河桥酒滞行。
<br>
<br>　　足愁无道性，久客会人情。何计羁穷尽，同居不出城。
<br>
<br>　　卷496_93  「别胡逸」姚合
<br>
<br>　　记得春闱同席试，逡巡何啻十年馀。
<br>
<br>　　今日相逢又相送，予乘五马子单车。
<br>
<br>　　卷496_94  「惜别」姚合
<br>
<br>　　酒阑歌罢更迟留，携手思量凭翠楼。桃李容华犹叹月，
<br>
<br>　　风流才器亦悲秋。光阴不觉朝昏过，岐路无穷早晚休。
<br>
<br>　　似把剪刀裁别恨，两人分得一般愁。
<br>
<br>　　卷496_95  「欲别」姚合
<br>
<br>　　山川重叠远茫茫，欲别先忧别恨长。红芍药花虽共醉，
<br>
<br>　　绿蘼芜影又分将。鸳鸯有路高低去，鸿雁南飞一两行。
<br>
<br>　　惆怅与君烟景迥，不知何日到潇湘。
<br>
<br>　　卷496_96  「别杭州」姚合
<br>
<br>　　醉与江涛别，江涛惜我游。他年婚嫁了，终老此江头。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
