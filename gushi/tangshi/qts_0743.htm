<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百四十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百四十三
<br>
<br>　　卷743_1  「甘露寺」孙鲂
<br>
<br>　　寒暄皆有景，孤绝画难形。地拱千寻M，天垂四面青。
<br>
<br>　　昼灯笼雁塔，夜磬彻渔汀。最爱僧房好，波光满户庭。
<br>
<br>　　卷743_2  「题金山寺」孙鲂
<br>
<br>　　万古波心寺，金山名目新。天多剩得月，地少不生尘。
<br>
<br>　　过橹妨僧定，惊涛溅佛身。谁言张处士，题后更无人。
<br>
<br>　　卷743_3  「杨柳枝词五首」孙鲂
<br>
<br>　　灵和风暖太昌春，舞线摇丝向昔人。
<br>
<br>　　何似晓来江雨后，一行如画隔遥津。
<br>
<br>　　彭泽初栽五树时，只应闲看一枝垂。
<br>
<br>　　不知天意风流处，要与佳人学画眉。
<br>
<br>　　暖傍离亭静拂桥，入流穿槛绿阴摇。
<br>
<br>　　不知落日谁相送，魂断千条与万条。
<br>
<br>　　春来绿树遍天涯，未见垂杨未可夸。
<br>
<br>　　晴日万株烟一阵，闲坊兼是莫愁家。
<br>
<br>　　十首当年有旧词，唱青歌翠几无遗。
<br>
<br>　　未曾得向行人道，不谓离情莫折伊。
<br>
<br>　　卷743_4  「句」孙鲂
<br>
<br>　　游子未归去，野花愁破心。（春日途中，《吟窗杂录》）
<br>
<br>　　划多灰渐冷，坐久席成痕。（《江南野录》）
<br>
<br>　　结宇孤峰上，安禅巨浪间。
<br>
<br>　　分开朝海浪，留住过江云。（以上并《金山寺》）
<br>
<br>　　划多灰杂苍虬迹，坐久烟消宝鸭香。（《夜坐》）
<br>
<br>　　卷743_5  「入塞二首」沈彬
<br>
<br>　　欲为皇王服远戎，万人金甲鼓鼙中。阵云黯塞三边黑，
<br>
<br>　　兵血愁天一片红。半夜翻营旗搅月，深秋防戍剑磨风。
<br>
<br>　　谤书未及明君k，卧骨将军已殁功。
<br>
<br>　　苦战沙门卧箭痕，戍楼闲上望星文。生希国泽分偏将，
<br>
<br>　　死夺河源答圣君。鸢觑败兵眠白草，马惊边鬼哭阴云。
<br>
<br>　　功多地远无人纪，汉阁笙歌日又曛。
<br>
<br>　　卷743_6  「塞下三首」沈彬
<br>
<br>　　塞叶声悲秋欲霜，寒山数点下牛羊。映霞旅雁随疏雨，
<br>
<br>　　向碛行人带夕阳。边骑不来沙路失，国恩深后海城荒。
<br>
<br>　　胡儿向化新成长，犹自千回问汉王。
<br>
<br>　　贵主和亲杀气沉，燕山闲猎鼓鼙音。旗分雪草偷边马，
<br>
<br>　　箭入寒云落塞禽。陇月尽牵乡思动，战衣谁寄泪痕深。
<br>
<br>　　金钗谩作封侯别，劈破佳人万里心。
<br>
<br>　　月冷榆关过雁行，将军寒笛老思乡。贰师骨恨千夫壮，
<br>
<br>　　李广魂飞一剑长。戍角就沙催落日，阴云分碛护飞霜。
<br>
<br>　　谁知汉武轻中国，闲夺天山草木荒。
<br>
<br>　　卷743_7  「秋日」沈彬
<br>
<br>　　秋含砧杵捣斜阳，笛引西风颢气凉。薜荔惹烟笼蟋蟀，
<br>
<br>　　芰荷翻雨泼鸳鸯。当年酒贱何妨醉，今日时难不易狂。
<br>
<br>　　肠断旧游从一别，潘安惆怅满头霜。
<br>
<br>　　卷743_8  「金陵杂题二首」沈彬
<br>
<br>　　王气生秦四百年，晋元东渡浪花船。正惭海内皆涂地，
<br>
<br>　　来保江南一片天。古树著行临远岸，暮山相亚出微烟。
<br>
<br>　　千征万战英雄尽，落日牛羊食野田。
<br>
<br>　　暮潮声落草光沉，贾客来帆宿岸阴。一笛月明何处酒，
<br>
<br>　　满城秋色几家砧。时清曾恶桓温盛，山翠长牵谢傅心。
<br>
<br>　　今日到来何物在，碧烟和雨锁寒林。
<br>
<br>　　卷743_9  「麻姑山」沈彬
<br>
<br>　　绀殿松萝太古山，仙人曾此话桑田。闲倾云液十分日，
<br>
<br>　　已过浮生一万年。花洞路中逢鹤信，水帘岩底见龙眠。
<br>
<br>　　我来游礼酬心愿，欲共怡神契自然。
<br>
<br>　　卷743_10  「题苏仙山（郴州城东有山，为苏耽修真之所，名苏仙山）」沈彬
<br>
<br>　　眼穿林罅见郴州，井里交连侧局楸。味道不来闲处坐，
<br>
<br>　　劳生更欲几时休。苏仙宅古烟霞老，义帝坟荒草木愁。
<br>
<br>　　千古是非无处问，夕阳西去水东流。
<br>
<br>　　卷743_11  「洪州解至长安，初举纳省卷梦仙谣」沈彬
<br>
<br>　　□□□□□□□，□□□□□□□。玉殿大开从客入，
<br>
<br>　　金桃烂熟没人偷。凤惊宝扇频翻翅，龙惧金鞭不转头。
<br>
<br>　　□□□□□□□，□□□□□□□。
<br>
<br>　　卷743_12  「忆仙谣（第二举）」沈彬
<br>
<br>　　白榆风飒九天秋，王母朝回宴玉楼。日月渐长双凤睡，
<br>
<br>　　桑田欲变六鳌愁。云翻箫管相随去，星触旌幢各自流。
<br>
<br>　　诗酒近来狂不得，骑龙却忆上清游。
<br>
<br>　　卷743_13  「纳省卷赠为首刘象（第三举）」沈彬
<br>
<br>　　曾应大中天子举，四朝风月鬓萧疏。不随世祖重携剑，
<br>
<br>　　却为文皇再读书。十载战尘销旧业，满城春雨坏贫居。
<br>
<br>　　一枝何事于君借，仙桂年年幸有馀。
<br>
<br>　　卷743_14  「赠王定保」沈彬
<br>
<br>　　仙桂曾攀第一枝，薄游湘水阻佳期。皋桥已失齐眉愿，
<br>
<br>　　萧寺行逢落发师。废苑露寒兰寂寞，丹山云断凤参差。
<br>
<br>　　闻公已有平生约，谢绝女萝依兔丝。
<br>
<br>　　卷743_15  「结客少年场行」沈彬
<br>
<br>　　重义轻生一剑知，白虹贯日报雠归。
<br>
<br>　　片心惆怅清平世，酒市无人问布衣。
<br>
<br>　　卷743_16  「阳朔碧莲峰」沈彬
<br>
<br>　　陶潜彭泽五株柳，潘岳河阳一县花。
<br>
<br>　　两处争如阳朔好，碧莲峰里住人家。
<br>
<br>　　卷743_17  「再过金陵」沈彬
<br>
<br>　　玉树歌终王气收，雁行高送石城秋。
<br>
<br>　　江山不管兴亡事，一任斜阳伴客愁。
<br>
<br>　　卷743_18  「都门送别」沈彬
<br>
<br>　　岸柳萧疏野荻秋，都门行客莫回头。
<br>
<br>　　一条灞水清如剑，不为离人割断愁。
<br>
<br>　　卷743_19  「吊边人」沈彬
<br>
<br>　　杀声沈后野风悲，汉月高时望不归。
<br>
<br>　　白骨已枯沙上草，家人犹自寄寒衣。
<br>
<br>　　卷743_20  「句」沈彬
<br>
<br>　　尺素隐清辉，一毫分险阻。（《题画山水图》）
<br>
<br>　　金翅动身摩日月，银河转浪洗乾坤。（《献马殷颂德》，
<br>
<br>　　《五代史补》）
<br>
<br>　　须知手笔安排定，不怕山河整顿难。（献李c山水图诗）
<br>
<br>　　九衢冠盖暗争路，四海干戈多异心。（《纪事》）
<br>
<br>　　地隈一水巡城转，天约群山附郭来。（《题法华寺》，
<br>
<br>　　《零陵总记》）
<br>
<br>　　数家鱼网疏云外，一岸残阳细雨中。（《湘江行》）
<br>
<br>　　松欹晚影离坛草，钟撼秋声入殿风。（《潘天锡同题古观》，
<br>
<br>　　《郡阁雅谈》）
<br>
<br>　　压低吴楚遥涵水，约破云霞独倚天。（《望庐山》，
<br>
<br>　　《野客丛谈》）
<br>
<br>　　半身落日离秦树，一路平芜入楚烟。（下《锦绣万花谷》）
<br>
<br>　　清占月中三峡水，丽偷云外十洲春。
<br>
<br>　　幽鸟唤人穿竹去，野猿寻果出云来。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
