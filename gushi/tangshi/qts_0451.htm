<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百五十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百五十一
<br>
<br>　　卷451_1  「洛阳春」白居易
<br>
<br>　　洛阳陌上春长在，惜别今来二十年。
<br>
<br>　　唯觅少年心不得，其馀万事尽依然。
<br>
<br>　　卷451_2  「恨去年」白居易
<br>
<br>　　老去唯耽酒，春来不著家。去年来校晚，不见洛阳花。
<br>
<br>　　卷451_3  「早出晚归」白居易
<br>
<br>　　早起或因携酒出，晚归多是看花回。
<br>
<br>　　若抛风景长闲坐，自问东京作底来。
<br>
<br>　　卷451_4  「魏王堤」白居易
<br>
<br>　　花寒懒发鸟慵啼，信马闲行到日西。
<br>
<br>　　何处未春先有思，柳条无力魏王堤。
<br>
<br>　　卷451_5  「尝黄醅新酎忆微之」白居易
<br>
<br>　　世间好物黄醅酒，天下闲人白侍郎。爱向卯时谋洽乐，
<br>
<br>　　亦曾酉日放粗狂。醉来枕L贫如富，身后堆金有若亡。
<br>
<br>　　元九计程殊未到，瓮头一\共谁尝。
<br>
<br>　　卷451_6  「劝行乐」白居易
<br>
<br>　　少年信美何曾久，春日虽迟不再中。
<br>
<br>　　欢笑胜愁歌胜哭，请君莫道等头空。
<br>
<br>　　卷451_7  「老慵」白居易
<br>
<br>　　岂是交亲向我疏，老慵自爱闭门居。
<br>
<br>　　近来渐喜知闻断，免恼嵇康索报书。
<br>
<br>　　卷451_8  「酬别微之（临都驿醉后作）」白居易
<br>
<br>　　沣头峡口钱唐岸，三别都经二十年。且喜筋骸俱健在，
<br>
<br>　　勿嫌须鬓各皤然。君归北阙朝天帝，我住东京作地仙。
<br>
<br>　　博望自来非弃置，承明重入莫拘牵。醉收杯杓停灯语，
<br>
<br>　　寒展衾n对枕眠。犹被分司官系绊，送君不得过甘泉。
<br>
<br>　　卷451_9  「予与微之老而无子发于言叹著在诗篇今年冬各有一子…嘲」白居易
<br>
<br>　　常忧到老都无子，何况新生又是儿。阴德自然宜有庆，
<br>
<br>　　皇天可得道无知。一园水竹今为主，百卷文章更付谁。
<br>
<br>　　莫虑g雏无浴处，即应重入凤凰池。
<br>
<br>　　五十八翁方有后，静思堪喜亦堪嗟。一珠甚小还惭蚌，
<br>
<br>　　八子虽多不羡鸦。秋月晚生丹桂实，春风新长紫兰芽。
<br>
<br>　　持杯祝愿无他语，慎勿顽愚似汝爷。
<br>
<br>　　卷451_10  「自问」白居易
<br>
<br>　　年来私自问，何故不归京。佩玉腰无力，看花眼不明。
<br>
<br>　　老慵难发遣，春病易滋生。赖有弹琴女，时时听一声。主
<br>
<br>　　卷451_11  「晚桃花」白居易
<br>
<br>　　一树红桃亚拂池，竹遮松荫晚开时。非因斜日无由见，
<br>
<br>　　不是闲人岂得知。寒地生材遗校易，贫家养女嫁常迟。
<br>
<br>　　春深欲落谁怜惜，白侍郎来折一枝。主
<br>
<br>　　卷451_12  「夜调琴忆崔少卿」白居易
<br>
<br>　　今夜调琴忽有情，欲弹惆怅忆崔卿。
<br>
<br>　　何人解爱中徽上，秋思头边八九声。
<br>
<br>　　卷451_13  「阿崔」白居易
<br>
<br>　　谢病卧东都，羸然一老夫。孤单同伯道，迟暮过商瞿。
<br>
<br>　　岂料鬓成雪，方看掌弄珠。已衰宁望有，虽晚亦胜无。
<br>
<br>　　兰入前春梦，桑悬昨日弧。里闾多庆贺，亲戚共欢娱。
<br>
<br>　　腻剃新胎发，香绷小绣襦。玉芽开手爪，酥颗点肌肤。
<br>
<br>　　弓冶将传汝，琴书勿坠吾。未能知寿夭，何暇虑贤愚。
<br>
<br>　　乳气初离壳，啼声渐变雏。何时能反哺，供养白头乌。
<br>
<br>　　卷451_14  「赠邻里往还」白居易
<br>
<br>　　问予何故独安然，免被饥寒婚嫁牵。骨肉都卢无十口，
<br>
<br>　　粮储依约有三年。但能斗薮人间事，便是逍遥地上仙。
<br>
<br>　　唯恐往还相厌贱，南家饮酒北家眠。
<br>
<br>　　卷451_15  「王子晋庙」白居易
<br>
<br>　　子晋庙前山月明，人闻往往夜吹笙。
<br>
<br>　　鸾吟凤唱听无拍，多似霓裳散序声。
<br>
<br>　　卷451_16  「晚起」白居易
<br>
<br>　　起晚怜春暖，归迟爱月明。放慵长饱睡，闻健且闲行。
<br>
<br>　　北阙停朝簿，西方入社名。唯吟一句偈，无念是无生。
<br>
<br>　　卷451_17  「酬皇甫宾客」白居易
<br>
<br>　　玄晏家风黄绮身，深居高卧养精神。性慵无病常称病，
<br>
<br>　　心足虽贫不道贫。竹院君闲销永日，花亭我醉送残春。
<br>
<br>　　自嫌诗酒犹多兴，若比先生是俗人。
<br>
<br>　　卷451_18  「池上赠韦山人」白居易
<br>
<br>　　新竹夹平流，新荷拂小舟。众皆嫌好拙，谁肯伴闲游。
<br>
<br>　　客为忙多去，僧因饭暂留。独怜韦处士，尽日共悠悠。
<br>
<br>　　卷451_19  「无梦」白居易
<br>
<br>　　老眼花前暗，春衣雨后寒。旧诗多忘却，新酒且尝看。
<br>
<br>　　拙定于身稳，慵应趁伴难。渐销名利想，无梦到长安。主
<br>
<br>　　卷451_20  「对小潭寄远上人」白居易
<br>
<br>　　小潭澄见底，闲客坐开襟。借问不流水，何如无念心。
<br>
<br>　　彼惟清且浅，此乃寂而深。是义谁能答，明朝问道林。
<br>
<br>　　卷451_21  「闲吟二首」白居易
<br>
<br>　　留司老宾客，春尽兴如何。官寺行香少，僧房寄宿多。
<br>
<br>　　闲倾一\酒，醉听两声歌。忆得陶潜语，羲皇无以过。
<br>
<br>　　闲游来早晚，已得一周年。嵩洛供云水，朝廷乞俸钱。
<br>
<br>　　长歌时独酌，饱食后安眠。闻道山榴发，明朝向玉泉。主
<br>
<br>　　卷451_22  「独游玉泉寺（三月三十日）」白居易
<br>
<br>　　云树玉泉寺，肩舁半日程。更无人作伴，只共酒同行。
<br>
<br>　　新叶千万影，残莺三两声。闲游竟未足，春尽有馀情。
<br>
<br>　　卷451_23  「晚出寻人不遇」白居易
<br>
<br>　　篮舆不乘乘晚凉，相寻不遇亦无妨。
<br>
<br>　　轻衣稳马槐阴下，自要闲行一两坊。
<br>
<br>　　卷451_24  「苦热」白居易
<br>
<br>　　头痛汗盈巾，连宵复达晨。不堪逢苦热，犹赖是闲人。
<br>
<br>　　朝客应烦倦，农夫更苦辛。始惭当此日，得作自由身。主
<br>
<br>　　卷451_25  「销暑」白居易
<br>
<br>　　何以销烦暑，端居一院中。眼前无长物，窗下有清风。
<br>
<br>　　热散由心静，凉生为室空。此时身自得，难更与人同。
<br>
<br>　　卷451_26  「行香归」白居易
<br>
<br>　　出作行香客，归如坐夏僧。床前双草屦，檐下一纱灯。
<br>
<br>　　委腰无力，冠欹发不胜。鸾台龙尾道，合尽少年登。
<br>
<br>　　卷451_27  「同王十七庶子李六员外郑二侍御同年四人游龙门有感而作」白居易
<br>
<br>　　一曲悲歌酒一尊，同年零落几人存。世如阅水应堪叹，
<br>
<br>　　名是浮云岂足论。各从仕禄休明代，共感平生知己恩。
<br>
<br>　　今日与君重上处，龙门不是旧龙门。
<br>
<br>　　卷451_28  「池上小宴问程秀才」白居易
<br>
<br>　　洛下林园好自知，江南景物暗相随。净淘红粒O香饭，
<br>
<br>　　薄切紫鳞烹水葵。雨滴篷声青雀舫，浪摇花影白莲池。
<br>
<br>　　停杯一问苏州客，何似吴松江上时。
<br>
<br>　　卷451_29  「桥亭卯饮」白居易
<br>
<br>　　卯时偶饮斋时卧，林下高桥桥上亭。松影过窗眠始觉，
<br>
<br>　　竹风吹雨醉初醒。就荷叶上包鱼，当石渠中浸酒瓶。
<br>
<br>　　生计悠悠身兀兀，甘从妻唤作刘伶。
<br>
<br>　　卷451_30  「舟中夜坐」白居易
<br>
<br>　　潭边霁后多清景，桥下凉来足好风。
<br>
<br>　　秋鹤一双船一只，夜深相伴月明中。
<br>
<br>　　卷451_31  「戏和微之答窦七行军之作（依本韵）」白居易
<br>
<br>　　旌钺从岔K，宾僚礼数全。夔龙来要地，g鹭下辽天。
<br>
<br>　　赭汗骑骄马，青娥舞醉仙。合成江上作，散到洛中传。
<br>
<br>　　陋巷能无酒，贫池亦有船。春装秋未寄，谩道有闲钱。主
<br>
<br>　　卷451_32  「闲忙」白居易
<br>
<br>　　奔走朝行内，栖迟林墅间。多因病后退，少及健时还。
<br>
<br>　　斑白霜侵鬓，苍黄日下山。闲忙俱过日，忙校不如闲。
<br>
<br>　　卷451_33  「西风」白居易
<br>
<br>　　西风来几日，一叶已先飞。新霁乘轻屐，初凉换熟衣。
<br>
<br>　　浅渠销慢水，疏竹漏斜晖。薄暮青苔巷，家僮引鹤归。
<br>
<br>　　卷451_34  「题西亭」白居易
<br>
<br>　　多见朱门富贵人，林园未毕即无身。
<br>
<br>　　我今幸作西亭主，已见池塘五度春。
<br>
<br>　　卷451_35  「观游鱼」白居易
<br>
<br>　　绕池闲步看鱼游，正值儿童弄钓舟。
<br>
<br>　　一种爱鱼心各异，我来施食尔垂钩。
<br>
<br>　　卷451_36  「看采莲」白居易
<br>
<br>　　小桃闲上小莲船，半采红莲半白莲。
<br>
<br>　　不似江南恶风浪，芙蓉池在卧床前。
<br>
<br>　　卷451_37  「看采菱」白居易
<br>
<br>　　菱池如镜净无波，白点花稀青角多。
<br>
<br>　　时唱一声新水调，谩人道是采菱歌。
<br>
<br>　　卷451_38  「夭老」白居易
<br>
<br>　　早世身如风里烛，暮年发似镜中丝。
<br>
<br>　　谁人断得人间事，少夭堪伤老又悲。
<br>
<br>　　卷451_39  「秋池」白居易
<br>
<br>　　洗浪清风透水霜，水边闲坐一绳床。
<br>
<br>　　眼尘心垢见皆尽，不是秋池是道场。
<br>
<br>　　卷451_40  「登天宫阁」白居易
<br>
<br>　　午时乘兴出，薄暮未能还。高上烟中阁，平看雪后山。
<br>
<br>　　委形群动里，任性一生间。洛下多闲客，其中我最闲。
<br>
<br>　　卷451_41  「新雪二首（寄杨舍人）」白居易
<br>
<br>　　不思北省烟霄地，不忆南宫风月天。
<br>
<br>　　唯忆静恭杨阁老，小园新雪暖炉前。
<br>
<br>　　不思朱雀街东鼓，不忆青龙寺后钟。
<br>
<br>　　唯忆夜深新雪后，新昌台上七株松。
<br>
<br>　　卷451_42  「日高卧」白居易
<br>
<br>　　怕寒放懒日高卧，临老谁言牵率身。夹幕绕房深似洞，
<br>
<br>　　重P衬枕暖于春，小青衣动桃根起，嫩绿醅浮竹叶新。
<br>
<br>　　未裹头前倾一\，何如冲雪趁朝人。主
<br>
<br>　　卷451_43  「和微之任校书郎日过三乡」白居易
<br>
<br>　　三乡过日君年几，今日君年五十馀。
<br>
<br>　　不独年催身亦变，校书郎变作尚书。
<br>
<br>　　卷451_44  「和微之十七与君别及陇月花枝之咏」白居易
<br>
<br>　　别时十七今头白，恼乱君心三十年。
<br>
<br>　　垂老休吟花月句，恐君更结后身缘。
<br>
<br>　　卷451_45  「和微之叹槿花」白居易
<br>
<br>　　朝荣殊可惜，暮落实堪嗟。若向花中比，犹应胜眼花。
<br>
<br>　　卷451_46  「思往喜今」白居易
<br>
<br>　　忆除司马向江州，及此凡经十五秋。虽在簪裾从俗累，
<br>
<br>　　半寻山水是闲游。谪居终带乡关思，领郡犹分邦国忧。
<br>
<br>　　争似如今作宾客，都无一念到心头。
<br>
<br>　　卷451_47  「题平泉薛家雪堆庄」白居易
<br>
<br>　　怪石千年应自结，灵泉一带是谁开。蹙为宛转青蛇项，
<br>
<br>　　喷作玲珑白雪堆。赤日旱天长看雨，玄阴腊月亦闻雷。
<br>
<br>　　所嗟地去都门远，不得肩舁每日来。
<br>
<br>　　卷451_48  「和微之道保生三日」白居易
<br>
<br>　　相看鬓似丝，始作弄璋诗。且有承家望，谁论得力时。
<br>
<br>　　莫兴三日叹，犹胜七年迟。我未能忘喜，君应不合悲。
<br>
<br>　　嘉名称道保，乞姓号崔儿。但恐持相并，蒹葭琼树枝。
<br>
<br>　　卷451_49  「哭皇甫七郎中（）」白居易
<br>
<br>　　志业过玄晏，词华似祢衡。多才非福禄，薄命是聪明。
<br>
<br>　　不得人间寿，还留身后名。涉江文一首，便可敌公卿。
<br>
<br>　　卷451_50  「晚起」白居易
<br>
<br>　　烂熳朝眠后，频伸晚起时。暖炉生火早，寒镜裹头迟。
<br>
<br>　　融雪煎香茗，调酥煮乳糜。慵馋还自哂，快活亦谁知。
<br>
<br>　　酒性温无毒，琴声淡不悲。荣公三乐外，仍弄小男儿。
<br>
<br>　　卷451_51  「疑梦二首」白居易
<br>
<br>　　莫惊宠辱虚忧喜，莫计恩雠浪苦辛。
<br>
<br>　　黄帝孔丘无处问，安知不是梦中身。
<br>
<br>　　鹿疑郑相终难辨，蝶化庄生讵可知。
<br>
<br>　　假使如今不是梦，能长于梦几多时。
<br>
<br>　　卷451_52  「夜宴惜别」白居易
<br>
<br>　　笙歌旖旎曲终头，转作离声满坐愁。筝怨朱弦从此断，
<br>
<br>　　烛啼红泪为谁流。夜长似岁欢宜尽，醉未如泥饮莫休。
<br>
<br>　　何况鸡鸣即须别，门前风雨冷修修。主
<br>
<br>　　卷451_53  「归来二周岁」白居易
<br>
<br>　　归来二周岁，二岁似须臾。池藕重生叶，林鸦再引雏。
<br>
<br>　　时丰实仓廪，春暖葺庖厨。更作三年计，三年身健无。
<br>
<br>　　卷451_54  「吾土」白居易
<br>
<br>　　身心安处为吾土，岂限长安与洛阳。水竹花前谋活计，
<br>
<br>　　琴诗酒里到家乡。荣先生老何妨乐，楚接舆歌未必狂。
<br>
<br>　　不用将金买庄宅，城东无主是春光。
<br>
<br>　　卷451_55  「题岐王旧山池石壁」白居易
<br>
<br>　　树深藤老竹回环，石壁重重锦翠斑。俗客看来犹解爱，
<br>
<br>　　忙人到此亦须闲。况当霁景凉风后，如在千岩万壑间。
<br>
<br>　　黄绮更归何处去，洛阳城内有商山。
<br>
<br>　　卷451_56  「病眼花」白居易
<br>
<br>　　头风目眩乘衰老，只有增加岂有瘳。花发眼中犹足怪，
<br>
<br>　　柳生肘上亦须休。大窠罗绮看才辨，小字文书见便愁。
<br>
<br>　　必若不能分黑白，却应无悔复无尤。
<br>
<br>　　卷451_57  「早饮醉中除河南尹敕到」白居易
<br>
<br>　　雪拥衡门水满池，温炉卯后暖寒时。绿醅新酎尝初醉，
<br>
<br>　　黄纸除书到不知。厚俸自来诚忝滥，老身欲起尚迟疑。
<br>
<br>　　应须了却丘中计，女嫁男婚三径资。
<br>
<br>　　卷451_58  「除夜」白居易
<br>
<br>　　病眼少眠非守岁，老心多感又临春。
<br>
<br>　　火销灯尽天明后，便是平头六十人。
<br>
<br>　　卷451_59  「府西池」白居易
<br>
<br>　　柳无气力枝先动，池有波纹冰尽开。
<br>
<br>　　今日不知谁计会，春风春水一时来。
<br>
<br>　　卷451_60  「天津桥」白居易
<br>
<br>　　津桥东北斗亭西，到此令人诗思迷。眉月晚生神女浦，
<br>
<br>　　脸波春傍窈娘堤。柳丝袅袅风缲出，草缕茸茸雨剪齐。
<br>
<br>　　报道前驱少呼喝，恐惊黄鸟不成啼。
<br>
<br>　　卷451_61  「不准拟二首」白居易
<br>
<br>　　篮舆腾腾一老夫，褐裘乌帽白髭须。早衰饶病多蔬食，
<br>
<br>　　筋力消磨合有无。不准拟身年六十，上山仍未要人扶。
<br>
<br>　　忆昔谪居炎瘴地，巴猿引哭虎随行。多于贾谊长沙苦，
<br>
<br>　　小校潘安白发生。不准拟身年六十，游春犹自有心情。主
<br>
<br>　　卷451_62  「府中夜赏」白居易
<br>
<br>　　樱桃厅院春偏好，石井栏堂夜更幽。白粉墙头花半出，
<br>
<br>　　绯纱烛下水平流。闲留宾客尝新酒，醉领笙歌上小舟。
<br>
<br>　　舞袖飘u棹容与，忽疑身是梦中游。主
<br>
<br>　　卷451_63  「府西池北新葺水斋，即事招宾，偶题十六韵」白居易
<br>
<br>　　缭绕府西面，潺池北头。凿开明月峡，决破白O洲。
<br>
<br>　　清浅漪澜急，夤缘浦屿幽。直冲行径断，平入卧斋流。
<br>
<br>　　石叠青棱玉，波翻白片鸥。喷时千点雨，澄处一泓油。
<br>
<br>　　绝境应难别，同心岂易求。少逢人爱玩，多是我淹留。
<br>
<br>　　夹岸铺长簟，当轩泊小舟。枕前看鹤浴，床下见鱼游。
<br>
<br>　　洞户斜开扇，疏帘半上钩。紫浮萍泛泛，碧亚竹修修。
<br>
<br>　　读罢书仍展，棋终局未收。午茶能散睡，卯酒善销愁。
<br>
<br>　　檐雨晚初霁，窗风凉欲休。谁能伴老尹，时复一闲游。
<br>
<br>　　卷451_64  「哭崔儿」白居易
<br>
<br>　　掌珠一颗儿三岁，鬓雪千茎父六旬。岂料汝先为异物，
<br>
<br>　　常忧吾不见成人。悲肠自断非因剑，啼眼加昏不是尘。
<br>
<br>　　怀抱又空天默默，依前重作邓攸身。
<br>
<br>　　卷451_65  「初丧崔儿报微之晦叔」白居易
<br>
<br>　　书报微之晦叔知，欲题崔字泪先垂。世间此恨偏敦我，
<br>
<br>　　天下何人不哭儿。蝉老悲鸣抛蜕后，龙眠惊觉失珠时。
<br>
<br>　　文章十帙官三品，身后传谁庇荫谁。
<br>
<br>　　卷451_66  「府斋感怀酬梦得」白居易
<br>
<br>　　府伶呼唤争先到，家酝提携动辄随。合是人生开眼日，
<br>
<br>　　自当年老敛眉时。丹砂炼作三铢土，玄发看成一把丝。
<br>
<br>　　劳寄新诗远安慰，不闻枯树再生枝。
<br>
<br>　　卷451_67  「斋居」白居易
<br>
<br>　　香火多相对，荤腥久不尝。黄耆数匙粥，赤箭一瓯汤。
<br>
<br>　　厚俸将何用，闲居不可忘。明年官满后，拟买雪堆庄。主
<br>
<br>　　卷451_68  「与诸道者同游二室至九龙潭作」白居易
<br>
<br>　　喜逢二室游仙子，厌作三川守土臣。举手摩挲潭上石，
<br>
<br>　　开襟斗薮府中尘。他日终为独往客，今朝未是自由身。
<br>
<br>　　若言尹是嵩山主，三十六峰应笑人。主
<br>
<br>　　卷451_69  「履道池上作」白居易
<br>
<br>　　家池动作经旬别，松竹琴鱼好在无。树暗小巢藏巧妇，
<br>
<br>　　渠荒新叶长慈姑。不因车马时时到，岂觉林园日日芜。
<br>
<br>　　犹喜春深公事少，每来花下得踟蹰。主
<br>
<br>　　卷451_70  「六十拜河南尹」白居易
<br>
<br>　　六十河南尹，前途足可知。老应无处避，病不与人期。
<br>
<br>　　幸遇芳菲日，犹当强健时。万金何假藉，一\莫推辞。
<br>
<br>　　流水光阴急，浮云富贵迟。人间若无酒，尽合鬓成丝。主
<br>
<br>　　卷451_71  「重修府西水亭院」白居易
<br>
<br>　　因下疏为沼，随高筑作台。龙门分水入，金谷取花栽。
<br>
<br>　　绕岸行初匝，凭轩立未回。园西有池位，留与后人开。
<br>
<br>　　卷451_72  「与诸公同出城观稼」白居易
<br>
<br>　　老尹醉醺醺，来随年少群。不忧头似雪，但喜稼如云。
<br>
<br>　　岁望千箱积，秋怜五谷分。何人知帝力，尧舜正为君。
<br>
<br>　　卷451_73  「水堂醉卧问杜三十一」白居易
<br>
<br>　　闻君洛下住多年，何处春流最可怜。为问魏王堤岸下，
<br>
<br>　　何如同德寺门前。无妨水色堪闲玩，不得泉声伴醉眠。
<br>
<br>　　那似此堂帘幕底，连明连夜碧潺。
<br>
<br>　　卷451_74  「岁暮言怀」白居易
<br>
<br>　　职与才相背，心将口自言。磨铅教切玉，驱鹤遣乘轩。
<br>
<br>　　只合居岩窟，何因入府门。年终若无替，转恐负君恩。
<br>
<br>　　卷451_75  「座中戏呈诸少年」白居易
<br>
<br>　　衰容禁得无多酒，秋鬓新添几许霜。纵有风情应淡薄，
<br>
<br>　　假如老健莫夸张。兴来吟咏从成癖，饮后酣歌少放狂。
<br>
<br>　　不为倚官兼挟势，因何入得少年场。
<br>
<br>　　卷451_76  「雪后早过天津桥偶呈诸客」白居易
<br>
<br>　　官桥晴雪晓峨峨，老尹行吟独一过。紫绶相辉应不恶，
<br>
<br>　　白须同色复如何。悠扬短景凋年急，牢落衰情感事多。
<br>
<br>　　犹赖洛中饶醉客，时时bZ我唤笙歌。
<br>
<br>　　卷451_77  「新制绫袄成，感而有咏」白居易
<br>
<br>　　水波文袄造新成，绫软绵匀温复轻。晨兴好拥向阳坐，
<br>
<br>　　晚出宜披蹋雪行。鹤氅毳疏无实事，木棉花冷得虚名。
<br>
<br>　　宴安往往欢侵夜，卧稳昏昏睡到明。百姓多寒无可救，
<br>
<br>　　一身独暖亦何情。心中为念农桑苦，耳里如闻饥冻声。
<br>
<br>　　争得大裘长万丈，与君都盖洛阳城。
<br>
<br>　　卷451_78  「早春雪后赠洛阳李长官长水郑明府二同年」白居易
<br>
<br>　　献岁晴和风景新，铜驼街郭暖无尘。府庭共贺三川雪，
<br>
<br>　　县道分行百里春。朱绂洛阳官位屈，青袍长水俸钱贫。
<br>
<br>　　有何功德纡金紫，若比同年是幸人。
<br>
<br>　　卷451_79  「醉吟」白居易
<br>
<br>　　醉来忘渴复忘饥，冠带形骸杳若遗。耳底斋钟初过后，
<br>
<br>　　心头卯酒未消时。临风朗咏从人听，看雪闲行任马迟。
<br>
<br>　　应被众疑公事慢，承前府尹不吟诗。
<br>
<br>　　卷451_80  「府酒五绝。变法」白居易
<br>
<br>　　自惭到府来周岁，惠爱威棱一事无。
<br>
<br>　　唯是改张官酒法，渐从浊水作醍醐。
<br>
<br>　　卷451_81  「府酒五绝。招客」白居易
<br>
<br>　　日午微风且暮寒，春风冷峭雪乾残。
<br>
<br>　　碧毡帐下红炉畔，试为来尝一\看。
<br>
<br>　　卷451_82  「府酒五绝。辨味」白居易
<br>
<br>　　甘露太甜非正味，醴泉虽洁不芳馨。
<br>
<br>　　杯中此物何人别，柔旨之中有典刑。
<br>
<br>　　卷451_83  「府酒五绝。自劝」白居易
<br>
<br>　　忆昔羁贫应举年，脱衣典酒曲江边。
<br>
<br>　　十千一斗犹赊饮，何况官供不著钱。
<br>
<br>　　卷451_84  「府酒五绝。谕妓」白居易
<br>
<br>　　烛泪夜粘桃叶袖，酒痕春污石榴裙。
<br>
<br>　　莫辞辛苦供欢宴，老后思量悔煞君。
<br>
<br>　　卷451_85  「晚归早出」白居易
<br>
<br>　　筋力年年减，风光日日新。退衙归逼夜，拜表出侵晨。
<br>
<br>　　何处台无月，谁家池不春。莫言无胜地，自是少闲人。
<br>
<br>　　坐厌推囚案，行嫌引马尘。几时辞府印，却作自由身。
<br>
<br>　　卷451_86  「南龙兴寺残雪」白居易
<br>
<br>　　南龙兴寺春晴后，缓步徐吟绕四廊。老趁风花应不称，
<br>
<br>　　闲寻松雪正相当。吏人引从多乘舆，宾客逢迎少下堂。
<br>
<br>　　不拟人间更求事，些些疏懒亦何妨。
<br>
<br>　　卷451_87  「天宫阁早春」白居易
<br>
<br>　　天宫高阁上何频，每上令人耳目新。前日晚登缘看雪，
<br>
<br>　　今朝晴望为迎春。林莺何处吟筝柱，墙柳谁家晒L尘。
<br>
<br>　　可惜三川虚作主，风光不属白头人。
<br>
<br>　　卷451_88  「履道居三首」白居易
<br>
<br>　　莫嫌地窄林亭小，莫厌贫家活计微。
<br>
<br>　　大有高门锁宽宅，主人到老不曾归。
<br>
<br>　　东里素帷犹未彻，南邻丹碛中滦。
<br>
<br>　　衡门蜗舍自惭愧，收得身来已五年。
<br>
<br>　　世事平分众所知，何尝苦乐不相随。
<br>
<br>　　唯馀耽酒狂歌客，只有乐时无苦时。
<br>
<br>　　卷451_89  「和梦得冬日晨兴」白居易
<br>
<br>　　漏传初五点，鸡报第三声。帐下从容起，窗间U明。
<br>
<br>　　照书灯未灭，暖酒火重生。理曲弦歌动，先闻唱渭城。主
<br>
<br>　　卷451_90  「雪夜对酒招客」白居易
<br>
<br>　　帐小青毡暖，杯香绿蚁新。醉怜今夜月，欢忆去年人。
<br>
<br>　　暗落灯花烬，闲生草座尘。殷勤报弦管，明日有嘉宾。
<br>
<br>　　卷451_91  「赠晦叔忆梦得」白居易
<br>
<br>　　自别崔公四五秋，因何临老转风流。归来不说秦中事，
<br>
<br>　　歇定唯谋洛下游。酒面浮花应是喜，歌眉敛黛不关愁。
<br>
<br>　　得君更有无厌意，犹恨尊前欠老刘。
<br>
<br>　　卷451_92  「醉后重赠晦叔」白居易
<br>
<br>　　老伴知君少，欢情向我偏。无论疏与数，相见辄欣然。
<br>
<br>　　各以诗成癖，俱因酒得仙。笑回青眼语，醉并白头眠。
<br>
<br>　　岂是今投分，多疑宿结缘。人间更何事，携手送衰年。
<br>
<br>　　卷451_93  「睡觉」白居易
<br>
<br>　　星河耿耿漏绵绵，月暗灯微欲曙天。转枕频伸书帐下，
<br>
<br>　　披裘箕踞火炉前。老眠早觉常残夜，病力先衰不待年。
<br>
<br>　　五欲已销诸念息，世间无境可勾牵。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
