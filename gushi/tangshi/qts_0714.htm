<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百一十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百一十四
<br>
<br>　　卷714_1  「梅花」崔道融
<br>
<br>　　数萼初含雪，孤标画本难。香中别有韵，清极不知寒。
<br>
<br>　　横笛和愁听，斜枝倚病看。朔风如解意，容易莫摧残。
<br>
<br>　　卷714_2  「铜雀妓二首」崔道融
<br>
<br>　　严妆垂玉箸，妙舞对清风。无复君王顾，春来起渐慵。
<br>
<br>　　歌咽新翻曲，香销旧赐衣。陵园春雨暗，不见六龙归。
<br>
<br>　　卷714_3  「春闺二首」崔道融
<br>
<br>　　寒食月明雨，落花香满泥。佳人持锦字，无雁寄辽西。
<br>
<br>　　欲剪宜春字，春寒入剪刀。辽阳在何处，莫望寄征袍。
<br>
<br>　　卷714_4  「访僧不遇」崔道融
<br>
<br>　　寻僧已寂寞，林下锁山房。松竹虽无语，牵衣借晚凉。
<br>
<br>　　卷714_5  「田上」崔道融
<br>
<br>　　雨足高田白，披蓑半夜耕。人牛力俱尽，东方殊未明。
<br>
<br>　　卷714_6  「月夕」崔道融
<br>
<br>　　月上随人意，人闲月更清。朱楼高百尺，不见到天明。
<br>
<br>　　卷714_7  「槿花」崔道融
<br>
<br>　　槿花不见夕，一日一回新。东风吹桃李，须到明年春。
<br>
<br>　　卷714_8  「西施滩」崔道融
<br>
<br>　　宰和鑫夤，西施陷恶名。浣纱春水急，似有不平声。
<br>
<br>　　卷714_9  「江上逢故人」崔道融
<br>
<br>　　故里琴樽侣，相逢近腊梅。江村买一醉，破泪却成酢
<br>
<br>　　卷714_10  「牧竖」崔道融
<br>
<br>　　牧竖持蓑笠，逢人气傲然。卧牛吹短笛，耕却傍溪田。
<br>
<br>　　卷714_11  「过农家」崔道融
<br>
<br>　　欲羡农家子，秋新看刈禾。苏秦无负郭，六印又如何。
<br>
<br>　　卷714_12  「江夕」崔道融
<br>
<br>　　江心秋月白，起柁信潮行。蛟龙化为人，半夜吹笛声。
<br>
<br>　　卷714_13  「春墅」崔道融
<br>
<br>　　蛙声近过社，农事忽已忙。邻妇饷田归，不见百花芳。
<br>
<br>　　卷714_14  「江村」崔道融
<br>
<br>　　日暮片帆落，江村如有情。独对沙上月，满船人睡声。
<br>
<br>　　卷714_15  「拟乐府子夜四时歌四首」崔道融
<br>
<br>　　吴子爱桃李，月色不到地。明朝欲看花，六宫人不睡。
<br>
<br>　　凉轩待月生，暗里萤飞出。低回不称意，蛙鸣乱清瑟。
<br>
<br>　　月色明如昼，虫声入户多。狂夫自不归，满地无天河。
<br>
<br>　　银缸照残梦，零泪沾粉臆。洞房犹自寒，何况关山北。
<br>
<br>　　卷714_16  「寄人二首」崔道融
<br>
<br>　　花上断续雨，江头来去风。相思春欲尽，未遣酒尊空。
<br>
<br>　　澹澹长江水，悠悠远客情。落花相与恨，到地一无声。
<br>
<br>　　卷714_17  「江鸥」崔道融
<br>
<br>　　白鸟波上栖，见人懒飞起。为有求鱼心，不是恋江水。
<br>
<br>　　卷714_18  「春晚」崔道融
<br>
<br>　　三月寒食时，日色浓于酒。落尽墙头花，莺声隔原柳。
<br>
<br>　　卷714_19  「汉宫词」崔道融
<br>
<br>　　独诏胡衣出，天花落殿堂。他人不敢妒，垂泪向君王。
<br>
<br>　　卷714_20  「旅行」崔道融
<br>
<br>　　少壮经勤苦，衰年始浪游。谁怜不龟手，他处却封侯。
<br>
<br>　　卷714_21  「班婕妤」崔道融
<br>
<br>　　宠极辞同辇，恩深弃后宫。自题秋扇后，不敢怨春风。
<br>
<br>　　卷714_22  「元日有题」崔道融
<br>
<br>　　十载元正酒，相欢意转深。自量麋鹿分，只合在山林。
<br>
<br>　　卷714_23  「古树」崔道融
<br>
<br>　　古树春风入，阳和力太迟。莫言生意尽，更引万年枝。
<br>
<br>　　卷714_24  「春题二首」崔道融
<br>
<br>　　青春未得意，见花却如雠。路逢白面郎，醉插花满头。
<br>
<br>　　满眼桃李花，愁人如不见。别有惜花人，东风莫吹散。
<br>
<br>　　卷714_25  「长安春」崔道融
<br>
<br>　　长安牡丹开，绣毂辗晴雷。若使花长在，人应看不回。
<br>
<br>　　卷714_26  「病起二首」崔道融
<br>
<br>　　病起春已晚，曳筇伤绿苔。强攀庭树枝，唤作花未开。
<br>
<br>　　病起绕庭除，春泥粘屐齿。如从万里来，骨肉满面喜。
<br>
<br>　　卷714_27  「峡路」崔道融
<br>
<br>　　清猿啼不住，白水下来新。八月莫为客，夜长愁杀人。
<br>
<br>　　卷714_28  「长门怨」崔道融
<br>
<br>　　长门春欲尽，明月照花枝。买得相如赋，君恩不可移。
<br>
<br>　　卷714_29  「月夕有怀」崔道融
<br>
<br>　　圆光照一海，远客在孤舟。相忆无期见，中宵独上楼。
<br>
<br>　　卷714_30  「夜泊九江」崔道融
<br>
<br>　　夜泊江门外，欢声月里楼。明朝归去路，犹隔洞庭秋。
<br>
<br>　　卷714_31  「寒食夜」崔道融
<br>
<br>　　满地梨花白，风吹碎月明。大家寒食夜，独贮望乡情。
<br>
<br>　　卷714_32  「归燕」崔道融
<br>
<br>　　海燕频来去，西人独滞留。天边又相送，肠断故园秋。
<br>
<br>　　卷714_33  「长安春」崔道融
<br>
<br>　　珠箔映高柳，美人红袖垂。忽闻半天语，不见上楼时。
<br>
<br>　　卷714_34  「銮驾东回」崔道融
<br>
<br>　　两川花捧御衣香，万岁山呼辇路长。
<br>
<br>　　天子还从马嵬过，别无惆怅似明皇。
<br>
<br>　　卷714_35  「钓鱼」崔道融
<br>
<br>　　闲钓江鱼不钓名，瓦瓯斟酒暮山青。
<br>
<br>　　醉头倒向芦花里，却笑无端犯客星。
<br>
<br>　　卷714_36  「西施」崔道融
<br>
<br>　　苎萝山下如花女，占得姑苏台上春。
<br>
<br>　　一笑不能忘敌国，五湖何处有功臣。
<br>
<br>　　卷714_37  「马嵬」崔道融
<br>
<br>　　万乘凄凉蜀路归，眼前朱翠与心违。
<br>
<br>　　重华不是风流主，湘水犹传泣二妃。
<br>
<br>　　卷714_38  「羯鼓」崔道融
<br>
<br>　　华清宫里打撩声，供奉丝簧束手听。
<br>
<br>　　寂寞銮舆斜谷里，是谁翻得雨淋铃。
<br>
<br>　　卷714_39  「寄李左司」崔道融
<br>
<br>　　柏台兰省共清风，鸣玉朝联夜被同。
<br>
<br>　　肯信人间有兄弟，一生长在别离中。
<br>
<br>　　卷714_40  「梅」崔道融
<br>
<br>　　溪上寒梅初满枝，夜来霜月透芳菲。
<br>
<br>　　清光寂寞思无尽，应待琴尊与解围。
<br>
<br>　　卷714_41  「天台陈逸人」崔道融
<br>
<br>　　绝粒空山秋复春，欲看沧海化成尘。
<br>
<br>　　近抛三井更深去，不怕虎狼唯怕人。
<br>
<br>　　卷714_42  「雪窦禅师」崔道融
<br>
<br>　　雪窦峰前一派悬，雪窦五月无炎天。
<br>
<br>　　客尘半日洗欲尽，师到白头林下禅。
<br>
<br>　　卷714_43  「溪上遇雨二首」崔道融
<br>
<br>　　回塘雨脚如缫丝，野禽不起沈鱼飞。
<br>
<br>　　耕蓑钓笠取未暇，秋田有望从淋漓。
<br>
<br>　　坐看黑云衔猛雨，喷洒前山此独晴。
<br>
<br>　　忽惊云雨在头上，却是山前晚照明。
<br>
<br>　　卷714_44  「长门怨」崔道融
<br>
<br>　　长门花泣一枝春，争奈君恩别处新。
<br>
<br>　　错把黄金买词赋，相如自是薄情人。
<br>
<br>　　卷714_45  「秋夕」崔道融
<br>
<br>　　自怜三十未西游，傍水寻山过却秋。
<br>
<br>　　一夜雨声多少事，不思量尽到心头。
<br>
<br>　　卷714_46  「过隆中」崔道融
<br>
<br>　　玄德苍黄起卧龙，鼎分天下一言中。
<br>
<br>　　可怜蜀国关张后，不见商量徐庶功。
<br>
<br>　　卷714_47  「关下」崔道融
<br>
<br>　　百二山河壮帝畿，关门何事更开迟。
<br>
<br>　　应从漏却田文后，每度闻鸡不免疑。
<br>
<br>　　卷714_48  「寒食客中有怀」崔道融
<br>
<br>　　江上闻莺禁火时，百花开尽柳依依。
<br>
<br>　　故园兄弟别来久，应到清明犹望归。
<br>
<br>　　卷714_49  「溪夜」崔道融
<br>
<br>　　积雪消来溪水宽，满楼明月碎琅\.渔人抛得钓筒尽，却放轻舟下急滩。
<br>
<br>　　卷714_50  「山居卧疾，广利大师见访」崔道融
<br>
<br>　　桐谷孙枝已上弦，野人犹卧白云边。
<br>
<br>　　九天飞锡应相诮，三到行朝二十年。
<br>
<br>　　卷714_51  「村墅」崔道融
<br>
<br>　　正月二月村墅闲，馀粮未乏人心宽。
<br>
<br>　　南邻雨中揭屋笑，酒熟数家来相看。
<br>
<br>　　卷714_52  「悲李拾遗二首」崔道融
<br>
<br>　　故友从来匪石心，谏多难得主恩深。
<br>
<br>　　行朝半夜烟尘起，晓殿吁嗟一镜沈。
<br>
<br>　　天涯时有北来尘，因话它人及故人。
<br>
<br>　　也是先皇能罪己，殿前频得触龙鳞。
<br>
<br>　　卷714_53  「题《李将军传》」崔道融
<br>
<br>　　猿臂将军去似飞，弯弓百步虏无遗。
<br>
<br>　　汉文自与封侯得，何必伤嗟不遇时。
<br>
<br>　　卷714_54  「酒醒」崔道融
<br>
<br>　　酒醒拨剔残灰火，多少凄凉在此中。
<br>
<br>　　炉畔自斟还自醉，打窗深夜雪兼风。
<br>
<br>　　卷714_55  「郊居友人相访」崔道融
<br>
<br>　　柴门深掩古城秋，背郭缘溪一径幽。
<br>
<br>　　不有小园新竹色，君来那肯暂淹留。
<br>
<br>　　卷714_56  「镜湖雪霁贻方干」崔道融
<br>
<br>　　天外晓岚和雪望，月中归棹带冰行。
<br>
<br>　　相逢半醉吟诗苦，应抵寒猿袅树声。
<br>
<br>　　卷714_57  「秋霁」崔道融
<br>
<br>　　雨霁长空荡涤清，远山初出未知名。
<br>
<br>　　夜来江上如钩月，时有惊鱼掷浪声。
<br>
<br>　　卷714_58  「谢朱常侍寄贶蜀茶、剡纸二首」崔道融
<br>
<br>　　瑟瑟香尘瑟瑟泉，惊风骤雨起炉烟。
<br>
<br>　　一瓯解却山中醉，便觉身轻欲上天。
<br>
<br>　　百幅轻明雪未融，薛家凡纸漫深红。
<br>
<br>　　不应点染闲言语，留记将军盖世功。
<br>
<br>　　卷714_59  「读杜紫微集」崔道融
<br>
<br>　　紫微才调复知兵，长觉风雷笔下生。
<br>
<br>　　还有枉抛心力处，多于五柳赋闲情。
<br>
<br>　　卷714_60  「寓题」崔道融
<br>
<br>　　海上乘查便合仙，若无仙骨未如船。
<br>
<br>　　人间亦有支机石，虚被声名到洞天。
<br>
<br>　　卷714_61  「寓吟集」崔道融
<br>
<br>　　陶集篇篇皆有酒，崔诗句句不无杯。
<br>
<br>　　醉来已共身安约，让却诗人作酒魁。
<br>
<br>　　卷714_62  「溪居即事」崔道融
<br>
<br>　　篱外谁家不系船，春风吹入钓鱼湾。
<br>
<br>　　小童疑是有村客，急向柴门去却关。
<br>
<br>　　卷714_63  「鸡」崔道融
<br>
<br>　　买得晨鸡共鸡语，常时不用等闲鸣。
<br>
<br>　　深山月黑风雨夜，欲近晓天啼一声。
<br>
<br>　　卷714_64  「献浙东柳大夫」崔道融
<br>
<br>　　属城甘雨几经春，圣主全分付越人。
<br>
<br>　　俗眼不知青琐贵，江头争看碧油新。
<br>
<br>　　卷714_65  「杨柳枝词」崔道融
<br>
<br>　　雾友檀暌凰鞔海年年长似染来新。
<br>
<br>　　应须唤作风流线，系得东西南北人。
<br>
<br>　　卷714_66  「楚怀王」崔道融
<br>
<br>　　宫花一朵掌中开，缓急翻为敌国媒。
<br>
<br>　　六里江山天下笑，张仪容易去还来。
<br>
<br>　　卷714_67  「对早梅寄友人二首」崔道融
<br>
<br>　　忆得前年君寄诗，海边三见早梅词。
<br>
<br>　　与君犹是海边客，又见早梅花发时。
<br>
<br>　　忆得去年有遗恨，花前未醉到无花。
<br>
<br>　　清芳一夜月通白，先脱寒衣送酒家。
<br>
<br>　　卷714_68  「句」崔道融
<br>
<br>　　万里一点白，长空鸟不飞。（《边庭雪》，见《诗格》）
<br>
<br>　　如今却羡相如富，犹有人间四壁居。（见杨万里《诗话》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
