<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百七十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百七十八
<br>
<br>　　卷278_1  「天长久词」卢纶
<br>
<br>　　玉砌红花树，香风不敢吹。春光解天意，偏发殿南枝。
<br>
<br>　　虹桥千步廊，半在水中央。天子方清暑，宫娃起夜妆。
<br>
<br>　　辞辇复当熊，倾心奉六宫。君王若看貌，甘在众妃中。
<br>
<br>　　云日呈祥礼物殊，彤庭生献五单于。
<br>
<br>　　塞垣万里无飞鸟，可是边城用郅都。
<br>
<br>　　台殿云深秋色微，君王初赐六宫衣。
<br>
<br>　　楼船泛罢归犹早，行遣才人斗射飞。
<br>
<br>　　卷278_2  「和张仆射塞下曲」卢纶
<br>
<br>　　鹫翎金仆姑，燕尾绣蝥弧。独立扬新令，千营共一呼。
<br>
<br>　　林暗草惊风，将军夜引弓。平明寻白羽，没在石棱中。
<br>
<br>　　月黑雁飞高，单于夜遁逃。欲将轻骑逐，大雪满弓刀。
<br>
<br>　　野幕敞琼筵，羌戎贺劳旋。醉和金甲舞，雷鼓动山川。
<br>
<br>　　调箭又呼鹰，俱闻出世能。奔狐将迸雉，扫尽古丘陵。
<br>
<br>　　亭亭七叶贵，荡荡一隅清。他日题麟阁，唯应独不名。
<br>
<br>　　卷278_3  「古艳诗」卢纶
<br>
<br>　　残妆色浅髻鬟开，笑映朱帘觑客来。
<br>
<br>　　推醉唯知弄花钿，潘郎不敢使人催。
<br>
<br>　　自拈裙带结同心，暖处偏知香气深。
<br>
<br>　　爱捉狂夫问闲事，不知歌舞用黄金。
<br>
<br>　　卷278_4  「孤松吟酬浑赞善」卢纶
<br>
<br>　　深山荒松枝，雪压半离披。朱门青松树，万叶承清露。
<br>
<br>　　露重色逾鲜，吟风似远泉。天寒香自发，日丽影常圆。
<br>
<br>　　阴郊一夜雪，榆柳皆枯折。回首望君家，翠盖满琼花。
<br>
<br>　　捧君青松曲，自顾同衰木。曲罢不相亲，深山头白人。
<br>
<br>　　卷278_5  「从军行（一作李端诗，题云塞上）」卢纶
<br>
<br>　　二十在边城，军中得勇名。卷旗收败马，占碛拥残兵。
<br>
<br>　　覆阵乌鸢起，烧山草木明。塞闲思远猎，师老厌分营。
<br>
<br>　　雪岭无人迹，冰河足雁声。李陵甘此没，惆怅汉公卿。
<br>
<br>　　卷278_6  「和马郎中画鹤赞」卢纶
<br>
<br>　　高高华亭，有鹤在屏。削玉点漆，乘轩姓丁。
<br>
<br>　　暮云冥冥，双垂雪翎。晨光炯炯，一直朱顶。
<br>
<br>　　含音俨容，绝粒遗影。君以为真，相期缑岭。
<br>
<br>　　卷278_7  「送朝长史赴荆南旧幕」卢纶
<br>
<br>　　元瑜思旧幕，几夜梦旌旃。暑退蒹葭雨，秋生鼓角天。
<br>
<br>　　月明三峡路，浪里九江船。□□□□□，□□□□□。
<br>
<br>　　卷278_8  「送渭南崔少府归徐郎中幕」卢纶
<br>
<br>　　叶下山边路，行人见自悲。夜寒逢雪处，日暖到村时。
<br>
<br>　　语少心长苦，愁深醉自迟。□□□□□，羡有幕中期。
<br>
<br>　　卷278_9  「寄郑七纲」卢纶
<br>
<br>　　小来落托复，一辱君知二十年，舍去形骸容傲慢，
<br>
<br>　　引随兄弟共团圆。羁游不定同云聚，薄宦相萦若网牵。
<br>
<br>　　他日吴公如记问，愿将黄绶比青毡。
<br>
<br>　　卷278_10  「逢南中使因寄岭外故人」卢纶
<br>
<br>　　见说南来处，苍梧接桂林。过秋天更暖，边海日长阴。
<br>
<br>　　巴路缘云出，蛮乡入洞深。信回人自老，梦到月应沉。
<br>
<br>　　碧水通春色，青山寄远心。炎方难久客，为尔一沾襟。
<br>
<br>　　卷278_11  「代员将军罢战后归旧里赠朔北故人（一作常衮诗）」卢纶
<br>
<br>　　结发事疆场，全生俱到乡。连云防铁岭，同日破渔阳。
<br>
<br>　　牧马胡天晚，移军碛路长。枕戈眠古戍，吹角立繁霜。
<br>
<br>　　归老勋仍在，酬恩虏未亡。独行过邑里，多病对农桑。
<br>
<br>　　雄剑依尘橐，阴符寄药囊。空馀麾下将，犹逐羽林郎。
<br>
<br>　　卷278_12  「江北忆崔汶」卢纶
<br>
<br>　　夜问江西客，还知在楚乡。全身出部伍，尽室逐渔商。
<br>
<br>　　晴日游瓜步，新年对汉阳。月昏惊浪白，瘴起觉云黄。
<br>
<br>　　望岭家何处，登山泪几行。闽中传有雪，应且住南康。
<br>
<br>　　卷278_13  「早春归T旧居却寄耿拾遗李校书端」卢纶
<br>
<br>　　野日初晴麦垄分，竹园相接鹿成群。几家废井生青草，
<br>
<br>　　一树繁花傍古坟。引水忽惊冰满涧，向田空见石和云。
<br>
<br>　　可怜荒岁青山下，惟有松枝好寄君。
<br>
<br>　　卷278_14  「春日山中忆崔峒吉中孚（一作寄李舍人）」卢纶
<br>
<br>　　延步爱清晨，空山日照春。蜜房那有主，石室自无邻。
<br>
<br>　　泉急鱼依藻，花繁鸟近人。谁言失徒侣，唯与老相亲。
<br>
<br>　　卷278_15  「客舍喜崔补阙司空拾遗访宿」卢纶
<br>
<br>　　步月访诸邻，蓬居宿近臣。乌裘先醉客，清镜早朝人。
<br>
<br>　　坏壁烟垂网，香街火照尘。悲荣俱是分，吾亦乐吾贫。
<br>
<br>　　卷278_16  「苦雨闻包谏议欲见访戏赠」卢纶
<br>
<br>　　草气厨烟咽不开，绕床连壁尽生苔。
<br>
<br>　　常时多病因多雨，那敢烦君车马来。
<br>
<br>　　卷278_17  「客舍苦雨即事寄钱起郎士元二员外」卢纶
<br>
<br>　　积雨暮凄凄，羁人状鸟栖。响空宫树接，覆水野云低。
<br>
<br>　　穴蚁多随草，巢蜂半坠泥。绕池墙藓合，拥溜瓦松齐。
<br>
<br>　　旧圃平如海，新沟曲似溪。坏阑留众蝶，欹栋止群鸡。
<br>
<br>　　莠盛终无实，槎枯返有荑。绿萍藏废井，黄叶隐危堤。
<br>
<br>　　闾里欢将绝，朝昏望亦迷。不知霄汉侣，何路可相携。
<br>
<br>　　卷278_18  「郊居对雨寄赵涓给事包佶郎中」卢纶
<br>
<br>　　暑雨青山里，随风到野居。乱沤浮曲砌，悬溜响前除。
<br>
<br>　　尘镜愁多掩，蓬头懒更梳。夜窗凄枕席，阴壁润图书。
<br>
<br>　　萧飒宜新竹，龙钟拾野蔬。石泉空自咽，药圃不堪锄。
<br>
<br>　　浊水淙深辙，荒兰拥败渠。繁枝留宿鸟，碎浪出寒鱼。
<br>
<br>　　桑屐时登望，荷衣自卷舒。应怜在泥滓，无路托高车。
<br>
<br>　　卷278_19  「蓝溪期萧道士采药不至」卢纶
<br>
<br>　　春风生百药，几处术苗香。人远花空落，溪深日复长。
<br>
<br>　　病多知药性，老近忆仙方。清节何由见，三山桂自芳。
<br>
<br>　　卷278_20  「雪谤后书事上皇甫大夫」卢纶
<br>
<br>　　盛德总群英，高标仰国桢。独安巡狩日，曾掩赵张名。
<br>
<br>　　业就难辞宠，朝回更授兵。晓川分牧马，夜雪覆连营。
<br>
<br>　　长策威殊俗，嘉谋翊圣明。画图规阵势，梦笔纪山行。
<br>
<br>　　绶拂池中影，珂摇竹外声。赐欢征妓乐，陪醉问公卿。
<br>
<br>　　却忆经前事，翻疑得此生。分深存没感，恩在子孙荣。
<br>
<br>　　览镜愁将老，扪心喜复惊。岂言沈族重，但觉杀身轻。
<br>
<br>　　有泪沾坟典，无家集弟兄。东西遭世难，流浪识交情。
<br>
<br>　　阅古宗文举，推才慕正平。应怜守贫贱，又欲事躬耕。
<br>
<br>　　卷278_21  「春日忆司空文明」卢纶
<br>
<br>　　桃李风多日欲阴，百劳飞处落花深。
<br>
<br>　　贫居静久难逢信，知隔春山不可寻。
<br>
<br>　　卷278_22  「卧病寓居龙兴观枉冯十七著作书知罢…寄冯生并赠乔尊师」卢纶
<br>
<br>　　乞假依山宅，蹉跎属岁周。弱荑轻采拾，钝质称归休。
<br>
<br>　　潘岳衰将至，刘桢病未瘳。步迟乘羽客，起晏滞书邮。
<br>
<br>　　幸以编方验，终贻骨肉忧。灼龟炉气冷，曝药树阴稠。
<br>
<br>　　语命心堪醉，伤离梦亦愁。荤膻居已绝，鸾鹤见无由。
<br>
<br>　　世累如尘积，年光剧水流。蹑云知有路，济海岂无舟。
<br>
<br>　　倚玉翻成难，投砖敢望酬。卑栖君就禄，羸惫我逢秋。
<br>
<br>　　腐叶填荒辙，阴萤出古沟。依然在遐想，愿子励风猷。
<br>
<br>　　卷278_23  「秋夜寄冯著作」卢纶
<br>
<br>　　河汉净无云，鸿声此夜闻。素心难比石，苍鬓欲如君。
<br>
<br>　　露槿月中落，风萤池上分。何言千载友，同迹不同群。
<br>
<br>　　卷278_24  「洛阳早春忆吉中孚校书、司空曙主簿因寄清江上人」卢纶
<br>
<br>　　值迥逢高驻马频，雪晴闲看洛阳春。莺声报远同芳信，
<br>
<br>　　柳色邀欢似故人。酒貌昔将花共艳，鬓毛今与草争新。
<br>
<br>　　年来百事皆无绪，唯与汤师结净因。
<br>
<br>　　卷278_25  「偶逢姚校书凭附书达河南郄推官因以戏赠」卢纶
<br>
<br>　　寄书常切到常迟，今日凭君君莫辞。
<br>
<br>　　若问玉人殊易识，莲花府里最清羸。
<br>
<br>　　卷278_26  「夜中得循州赵司马侍郎书因寄回使」卢纶
<br>
<br>　　瘴海寄双鱼，中宵达我居。两行灯下泪，一纸岭南书。
<br>
<br>　　地说炎蒸极，人称老病馀。殷勤报贾傅，莫共酒杯疏。
<br>
<br>　　卷278_27  「晚次新丰北野老家书事呈赠韩质明府」卢纶
<br>
<br>　　机鸣舂响日暾暾，鸡犬相和汉古村。数派清泉黄菊盛，
<br>
<br>　　一林寒露紫梨繁。衰翁正席矜新社，稚子齐襟读古论。
<br>
<br>　　共说年来但无事，不知何者是君恩。
<br>
<br>　　卷278_28  「书情上大尹十兄」卢纶
<br>
<br>　　紫陌绝纤埃，油幢千骑来。剖辞纷若雨，奔吏殷成雷。
<br>
<br>　　圣泽初忧壅，群心本在台。海鳞方泼剌，云翼暂徘徊。
<br>
<br>　　芳室芝兰茂，春蹊桃李开。江湖馀派少，鸿雁远声哀。
<br>
<br>　　命厌蓍龟诱，年惊弟侄催。磨铅惭砥砺，挥策愧驽骀。
<br>
<br>　　玉管能喧谷，金炉可变灰。应怜费思者，衔泪亦衔枚。
<br>
<br>　　卷278_29  「春思贻李方陵」卢纶
<br>
<br>　　长安三月春，难别复难亲。不识冶游伴，多逢憔悴人。
<br>
<br>　　渐知欢澹薄，转觉老殷勤。去矣尽如此，此辞悲未陈。
<br>
<br>　　卷278_30  「驿中望山戏赠渭南陆贽主簿」卢纶
<br>
<br>　　官微多惧事多同，拙性偏无主驿功。
<br>
<br>　　山在门前登不得，鬓毛衰尽路尘中。
<br>
<br>　　卷278_31  「太白西峰偶宿车祝二尊师石室晨…寄呈凤翔齐员外张侍御」卢纶
<br>
<br>　　弱龄诚昧鄙，遇胜惟求止。如何羁滞中，得步青冥里。
<br>
<br>　　青冥有桂丛，冰雪两仙翁。毛节未归海，丹梯闲倚空。
<br>
<br>　　逍遥拟上清，洞府不知名。醮罢雨雷至，客辞山忽明。
<br>
<br>　　山明鸟声乐，日气生岩壑。岩壑树修修，白云如水流。
<br>
<br>　　白云消散尽，陇塞俨然秋。积阻关河固，绵联烽戍稠。
<br>
<br>　　五营承庙略，四野失边愁。吁嗟系尘役，又负灵仙迹。
<br>
<br>　　芝X自芳香，泥沙几沉溺。书此欲沾衣，平生事每违。
<br>
<br>　　烟霄不可仰，鸾鹤自追随。
<br>
<br>　　卷278_32  「赠韩山人」卢纶
<br>
<br>　　见君何事不惭颜，白发生来未到山。
<br>
<br>　　更叹无家又无药，往来唯在酒徒间。
<br>
<br>　　卷278_33  「赠李果毅」卢纶
<br>
<br>　　向日磨金镞，当风著锦衣。上城邀贼语，走马截雕飞。
<br>
<br>　　卷278_34  「春日书情赠别司空曙」卢纶
<br>
<br>　　壮志随年尽，谋身意未安。风尘交契阔，老大别离难。，
<br>
<br>　　腊近晴多暖，春迟夜却寒。谁堪少兄弟，三十又无官。
<br>
<br>　　卷278_35  「冬晓呈邻里」卢纶
<br>
<br>　　终夜寝衣冷，开门思曙光。空阶一丛叶，华室四邻霜。
<br>
<br>　　望阙觉天迥，忆山愁路荒。途中一留滞，双鬓飒然苍。
<br>
<br>　　卷278_36  「首冬寄河东昭德里书事贻郑损仓曹」卢纶
<br>
<br>　　清冬和暖天，老钝昼多眠。日爱闾巷静，每闻官吏贤。
<br>
<br>　　寒菹供家食，腐叶宿厨烟。且复执杯酒，无烦轻议边。
<br>
<br>　　卷278_37  「浑赞善东斋戏赠陈归」卢纶
<br>
<br>　　长裾珠履飒轻尘，闲以琴书列上宾。
<br>
<br>　　公子无雠可邀请，侯嬴此坐是何人。
<br>
<br>　　卷278_38  「春日卧病示赵季黄（时陷在贼中）」卢纶
<br>
<br>　　病中饶泪眼常昏，闻说花开亦闭门。语少渐知琴思苦，
<br>
<br>　　卧多唯觉鸟声喧。黄埃满市图书贱，黑雾连山虎豹尊。
<br>
<br>　　今日支离顾形影，向君凡在几重恩。
<br>
<br>　　卷278_39  「秋幕中夜独坐迟明因陪…谒上公因书即事兼呈同院诸公」卢纶
<br>
<br>　　风凄露泫然，明月在山巅。独倚古庭树，仰看深夜天。
<br>
<br>　　叶翻萤不定，虫思草无边。南舍机杼发，东方云景鲜。
<br>
<br>　　簪裘肃已整，车骑俨将前。百雉拱双戟，万夫尊一贤。
<br>
<br>　　琳琅多谋蕴，律吕更相宣。晓桂香怕叮新鸿晴满川。
<br>
<br>　　熙熙造化功，穆穆唐尧年。顾己草同贱，誓心金匪坚。
<br>
<br>　　蹇辞惭自寡，渴病老难痊。书此更何问，边韶唯昼眠。
<br>
<br>　　卷278_40  「寄赠库部王郎中（时充折籴使）」卢纶
<br>
<br>　　谔谔汉名臣，从天令若春。叙辞皆诏旨，称宦即星辰。
<br>
<br>　　草木承风偃，云雷施泽均。威惩治粟尉，恩洽让田人。
<br>
<br>　　泉货方将散，京坻自此陈。五营俱益灶，千里不停轮。
<br>
<br>　　未远金门籍，旋清玉塞尘。硕儒推庆重，良友颂公频。
<br>
<br>　　鹤发逢新镜，龙门跃旧鳞。荷君偏有问，深感浩难申。
<br>
<br>　　卷278_41  「寄赠畅当山居」卢纶
<br>
<br>　　古村荒石路，岁晏独言归。山雪厚三尺，社榆粗十围。
<br>
<br>　　虬龙宁守蛰，鸾鹤岂矜飞。君子固安分，毋听劳者讥。
<br>
<br>　　卷278_42  「偶宿山中忆畅当」卢纶
<br>
<br>　　深山夜雪晴，坐忆晓山明。读易罢三卷，弹琴当五更。
<br>
<br>　　薜萝枯有影，岩壑冻无声。此夕一相望，君应知我诚。
<br>
<br>　　卷278_43  「秋中野望寄舍弟绶兼令呈上西川尚书舅」卢纶
<br>
<br>　　忧来思远望，高处殊非惬。夜露湿苍山，秋陂满黄叶。
<br>
<br>　　人随雁迢递，栈与云重叠。骨肉暂分离，形神遂疲}.
<br>
<br>　　红旌渭阳骑，几日劳登涉。蜀道蔼松筠，巴江盛舟楫。
<br>
<br>　　小生即何限，简诲偏盈箧。旧恨尚填膺，新悲复萦睫。
<br>
<br>　　因求种瓜利，自喜归耕捷。井臼赖依邻，儿童亦胜汲。
<br>
<br>　　尘容不在照，雪鬓那堪镊。唯有餐霞心，知夫与天接。
<br>
<br>　　卷278_44  「行药前轩呈董山人」卢纶
<br>
<br>　　不觉老将至，瘦来方自惊。朝昏多病色，起坐有劳声。
<br>
<br>　　腠暖苦肌痒，藏虚唯耳鸣。桑公富灵术，一为保馀生。
<br>
<br>　　卷278_45  「玩春因寄冯卫二补阙戏呈李益（时君与李新除侍御史）」卢纶
<br>
<br>　　掖垣春色自天来，红药当阶次第开。
<br>
<br>　　萱草丛丛尔何物，等闲穿破绿莓苔。
<br>
<br>　　卷278_46  「新移北厅因贻同院诸公兼呈畅博士」卢纶
<br>
<br>　　华轩迩台座，顾影忝时伦。弱质偃弥旷，清风来亦频。
<br>
<br>　　恩辉坐凌迈，景物恣芳新。终乃愧吾友，无容私此身。
<br>
<br>　　卷278_47  「与张擢对酌」卢纶
<br>
<br>　　张翁对卢叟，一}山村酒。倾酒请予歌，忽蒙张翁呵。
<br>
<br>　　呵予官非屈，曲有怨词多。歌罢谢张翁，所思殊不同。
<br>
<br>　　予悲方为老，君责一何空。曾看乐官录，向是悲翁曲。
<br>
<br>　　张老闻此词，汪汪泪盈目。卢叟醉言粗，一杯凡数呼。
<br>
<br>　　回头顾张老，敢欲戏为儒。
<br>
<br>　　卷278_48  「喜从弟激初至」卢纶
<br>
<br>　　儒服策羸车，惠然过我庐。叙年惭已长，称从意何疏。
<br>
<br>　　作吏清无比，为文丽有馀。应嗤受恩者，头白读兵书。
<br>
<br>　　卷278_49  「寻贾尊师」卢纶
<br>
<br>　　玉洞秦时客，焚香映绿萝。新传左慈诀，曾与右军鹅。
<br>
<br>　　井臼阴苔遍，方书古字多。成都今日雨，应与酒相和。
<br>
<br>　　卷278_50  「秋中过独孤郊居（即公主子）」卢纶
<br>
<br>　　开园过水到郊居，共引家童拾野蔬。高树夕阳连古巷，
<br>
<br>　　菊花梨叶满荒渠。秋山近处行过寺，夜雨寒时起读书。
<br>
<br>　　帝里诸亲别来久，岂知王粲爱樵渔。
<br>
<br>　　卷278_51  「同耿拾遗春中题第四郎新修书院」卢纶
<br>
<br>　　得接西园会，多因野性同。引藤连树影，移石间花丛。
<br>
<br>　　学就晨昏外，欢生礼乐中。春游随墨客，夜宿伴潜公。
<br>
<br>　　散帙灯惊燕，开帘月带风。朝朝在门下，自与五侯通。
<br>
<br>　　卷278_52  「春日题杜叟山下别业」卢纶
<br>
<br>　　白鸟群飞山半晴，渚田相接有泉声。园中晓露青丛合，
<br>
<br>　　桥上春风绿野明。云影断来峰影出，林花落尽草花生。
<br>
<br>　　今朝醉舞同君乐，始信幽人不爱荣。
<br>
<br>　　卷278_53  「过终南柳处士」卢纶
<br>
<br>　　五老正相寻，围棋到煮金。石摧丹井闭，月过洞门深。
<br>
<br>　　猿鸟三时下，藤萝十里阴。绿泉多草气，青壁少花林。
<br>
<br>　　自愧非仙侣，何言见道心。悠哉宿山口，雷雨夜沈沈。
<br>
<br>　　卷278_54  「宿澄上人院」卢纶
<br>
<br>　　竹窗闻远水，月出似溪中。香覆经年火，幡飘后夜风。
<br>
<br>　　性昏知道晚，学浅喜言同。一悟归身处，何山路不通。
<br>
<br>　　卷278_55  「题李沆林园」卢纶
<br>
<br>　　古巷牛羊出，重门接柳阴。闲看入竹路，自有向山心。
<br>
<br>　　种药齐幽石，耕田到远林。愿同词赋客，得兴谢家深。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
