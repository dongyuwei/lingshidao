<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百七十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百七十三
<br>
<br>　　卷673_1  「题甘露寺」周朴
<br>
<br>　　层阁叠危壁，瑞因千古名。几连扬子路，独倚润州城。
<br>
<br>　　云近衔江色，雕高背磬声。僧居上方久，端坐见营营。
<br>
<br>　　卷673_2  「题玄公院」周朴
<br>
<br>　　院深尘自外，如佛值玄公。常迹或非次，志门因得中。
<br>
<br>　　衣巾离暑气，床榻向凉风。是事不逾分，只应明德同。
<br>
<br>　　卷673_3  「福州东禅寺」周朴
<br>
<br>　　瓯闽在郊外，师院号东禅。物得居来正，人经论后贤。
<br>
<br>　　槽柳塞马，盖地月支。鹳鹊尚巢顶，谁堪举世传。
<br>
<br>　　卷673_4  「赠大沩和尚」周朴
<br>
<br>　　大沩清复深，万象影沈沈。有客衣多毳，空门偈胜金。
<br>
<br>　　王侯皆作礼，陆子只来吟。我问师心处，师言无处心。
<br>
<br>　　卷673_5  「秋夜不寐寄崔温进士」周朴
<br>
<br>　　愁多难得寐，展转读书床。不是旅人病，岂知秋夜长。
<br>
<br>　　归乡凭远梦，无梦更思乡。枕上移窗月，分明是泪光。
<br>
<br>　　卷673_6  「春中途中寄南巴崔使君」周朴
<br>
<br>　　旅人游汲汲，春气又融融。农事蛙声里，归程草色中。
<br>
<br>　　独惭出谷雨，未变暖天风。子玉和予去，应怜恨不穷。
<br>
<br>　　卷673_7  「寄处士方干」周朴
<br>
<br>　　桐庐江水闲，终日对柴关。因想别离处，不知多少山。
<br>
<br>　　钓舟春岸泊，庭树晓莺还。莫便求栖隐，桂枝堪恨颜。
<br>
<br>　　卷673_8  「寄塞北张符」周朴
<br>
<br>　　陇树塞风吹，辽城角几枝。霜凝无暂歇，君貌莫应衰。
<br>
<br>　　万里平沙际，一行边雁移。那堪朔烟起，家信正相离。
<br>
<br>　　卷673_9  「次梧州却寄永州使君」周朴
<br>
<br>　　随风身不定，今夜在苍梧。客泪有时有，猿声无处无。
<br>
<br>　　潮添瘴海阔，烟拂粤山孤。却忆零陵住，吟诗半玉壶。
<br>
<br>　　卷673_10  「赠念经僧」周朴
<br>
<br>　　庵前古折碑，夜静念经时。月皎海霞散，露浓山草垂。
<br>
<br>　　鬼闻抛故冢，禽听离寒枝。想得天花坠，馨香拂白眉。
<br>
<br>　　卷673_11  「董岭水」周朴
<br>
<br>　　湖州安吉县，门与白云齐。禹力不到处，河声流向西。
<br>
<br>　　去衙山色远，近水月光低。中有高人在，沙中曳杖藜。
<br>
<br>　　卷673_12  「早春」周朴
<br>
<br>　　良夜岁应足，严风为变春。遍回寒作暖，通改旧成新。
<br>
<br>　　秀树因馨雨，融冰雨泛O.韶光不偏党，积渐煦疲民。
<br>
<br>　　卷673_13  「秋深（一作塞上行）」周朴
<br>
<br>　　柳色尚沈沈，风吹秋更深。山河空远道，乡国自鸣砧。
<br>
<br>　　巷有千家月，人无万里心。长城哭崩后，寂绝至如今。
<br>
<br>　　卷673_14  「赠双峰山和尚」周朴
<br>
<br>　　峨峨双髻山，瀑布泻云间。尘世自疑水，禅门长去关。
<br>
<br>　　茯神松不异，藏宝石俱闲。向此师清业，如何方可攀。
<br>
<br>　　卷673_15  「赠无了禅师」周朴
<br>
<br>　　不学世所惜，是何无了公。灵匡虚院外，虎迹乱山中。
<br>
<br>　　昼夜必连去，古今争敢同。禅情岂堪问，问答更无穷。
<br>
<br>　　卷673_16  「王霸坛」周朴
<br>
<br>　　王君上升处，信首古居前。皂树即须朽，白龟应亦全。
<br>
<br>　　云间犹一日，尘里已千年。碧色坛如黛，时人谁可仙。
<br>
<br>　　卷673_17  「送梁道士」周朴
<br>
<br>　　旧居桐柏观，归去爱安闲。倒树造新屋，化人修古坛。
<br>
<br>　　晚花霜后落，山雨夜深寒。应有同溪客，相寻学炼丹。
<br>
<br>　　卷673_18  「边思」周朴
<br>
<br>　　年高来远戍，白首罢干戎。夜色蓟门火，秋声边塞风。
<br>
<br>　　碛浮悲老马，月满引新弓。百战阴山去，唯添上将雄。
<br>
<br>　　卷673_19  「哭陈庾」周朴
<br>
<br>　　系马向山立，一杯聊奠君。野烟孤客路，寒草故人坟。
<br>
<br>　　琴韵归流水，诗情寄白云。日斜休哭后，松韵不堪闻。
<br>
<br>　　卷673_20  「宿玉泉寺」周朴
<br>
<br>　　野寺度残夏，空房欲暮时。夜听猿不睡，秋思客先知。
<br>
<br>　　竹迥烟生薄，山高月上迟。又登尘路去，难与老僧期。
<br>
<br>　　卷673_21  「题赤城中岩寺」周朴
<br>
<br>　　浮世师休话，晋时灯照岩。禽飞穿静户，藤结入高杉。
<br>
<br>　　存没诗千首，废兴经数函。谁知将俗耳，来此避嚣谗。
<br>
<br>　　卷673_22  「塞上行」周朴
<br>
<br>　　秦筑长城在，连云碛气侵。风吹边草急，角绝塞鸿沈。
<br>
<br>　　世世征人往，年年战骨深。辽天望乡者，回首尽沾襟。
<br>
<br>　　卷673_23  「玉泉寺」周朴
<br>
<br>　　寺还名玉泉，澄水亦遭贤。物尚犹如此，人争合偶然。
<br>
<br>　　溪流云断外，山峻鸟飞还。初日长廊下，高僧正坐禅。
<br>
<br>　　卷673_24  「春宫怨（一作杜荀鹤诗）」周朴
<br>
<br>　　早被婵娟误，欲妆临镜慵。承恩不在貌，教妾若为容。
<br>
<br>　　风暖鸟声碎，日高花影重。年年越溪女，相忆采芙蓉。
<br>
<br>　　卷673_25  「宿刘温书斋」周朴
<br>
<br>　　不掩盈窗日，天然格调高。凉风移蟋蟀，落叶在离骚。
<br>
<br>　　回笔挑灯烬，悬图见海潮。因论三国志，空载几英豪。
<br>
<br>　　卷673_26  「登福州南涧寺」周朴
<br>
<br>　　万里重山绕福州，南横一道见溪流。天边飞鸟东西没，
<br>
<br>　　尘里行人早晚休。晓日青山当大海，连云古堑对高楼。
<br>
<br>　　那堪望断他乡目，只此萧条自白头。
<br>
<br>　　卷673_27  「望中怀古」周朴
<br>
<br>　　齐心楼上望浮云，万古千秋空姓名。尧水永销天际去，
<br>
<br>　　姬风一变世间平。高踪尽共烟霞在，大道长将日月明。
<br>
<br>　　从此安然寰海内，后来无复谩相倾。
<br>
<br>　　卷673_28  「升山寺」周朴
<br>
<br>　　升山自古道飞来，此是神功不可猜。气色虽然离禹穴，
<br>
<br>　　峰峦犹自接天台。岩边折树泉冲落，顶上浮云日照开。
<br>
<br>　　南望闽城尘世界，千秋万古卷尘埃。
<br>
<br>　　卷673_29  「哭李端」周朴
<br>
<br>　　三年剪拂感知音，哭向青山永夜心。竹在晓烟孤凤去，
<br>
<br>　　剑荒秋水一龙沈。新坟日落松声小，旧色春残草色深。
<br>
<br>　　不及此时亲执绋，石门遥想泪沾襟。
<br>
<br>　　卷673_30  「福州神光寺塔」周朴
<br>
<br>　　良匠用材为塔了，神光寺更得高名。风云会处千寻出，
<br>
<br>　　日月中时八面明。海水旋流倭国野，天文方戴福州城。
<br>
<br>　　相轮顶上望浮世，尘里人心应总平。
<br>
<br>　　卷673_31  「福州开元寺塔」周朴
<br>
<br>　　开元寺里七重塔，遥对方山影拟齐。杂俗人看离世界，
<br>
<br>　　孤高僧上觉天低。唯堪片片紫霞映，不与靼孜砻浴
<br>
<br>　　心若无私罗汉在，参差免向日虹西。
<br>
<br>　　卷673_32  「春日秦国怀古」周朴
<br>
<br>　　荒郊一望欲消魂，泾水萦纡傍远村。牛马放多春草尽，
<br>
<br>　　原田耕破古碑存。云和积雪苍山晚，烟伴残阳绿树昏。
<br>
<br>　　数里黄沙行客路，不堪回首思秦原。
<br>
<br>　　卷673_33  「春日游北园寄韩侍郎」周朴
<br>
<br>　　灼灼春园晚色分，露珠千点映寒云。多情舞蝶穿花去，
<br>
<br>　　解语流莺隔水闻。冷酒杯中宜泛滟，暖风林下自氛氲。
<br>
<br>　　仙桃不肯全开拆，应借馀芳待使君。
<br>
<br>　　卷673_34  「喜贺拔先辈衡阳除正字」周朴
<br>
<br>　　黄纸晴空坠一缄，圣朝恩泽洗冤谗。李膺门客为闲客，
<br>
<br>　　梅福官衔改旧衔。名自石渠书典籍，香从芸阁著衣衫。
<br>
<br>　　寰中不用忧天旱，霖雨看看属傅岩。
<br>
<br>　　卷673_35  「客州赁居寄萧郎中」周朴
<br>
<br>　　松店茅轩向水开，东头舍赁一裴徊。窗吟苦为秋江静，
<br>
<br>　　枕梦惊因晓角催。邻舍见愁赊酒与，主人知去索钱来。
<br>
<br>　　眼看白笔为霖雨，肯使红鳞便曝腮。
<br>
<br>　　卷673_36  「赠李裕先辈」周朴
<br>
<br>　　晓擎弓箭入初场，一发曾穿百步杨。仙籍旧题前进士，
<br>
<br>　　圣朝新奏校书郎。马疑金马门前马，香认芸香阁上香。
<br>
<br>　　闲伴李膺红烛下，慢吟丝竹浅飞觞。
<br>
<br>　　卷673_37  「桐柏观」周朴
<br>
<br>　　东南一境清心目，有此千峰插翠微。人在下方冲月上，
<br>
<br>　　鹤从高处破烟飞。岩深水落寒侵骨，门静花开色照衣。
<br>
<br>　　欲识蓬莱今便是，更于何处学忘机。
<br>
<br>　　卷673_38  「塞上」周朴
<br>
<br>　　受降城必破，回落陇头移。蕃道北海北，谋生今始知。
<br>
<br>　　卷673_39  「塞上曲」周朴
<br>
<br>　　一阵风来一阵砂，有人行处没人家。
<br>
<br>　　黄河九曲冰先合，紫塞三春不见花。
<br>
<br>　　卷673_40  「塞下曲」周朴
<br>
<br>　　石国胡儿向碛东，爱吹横笛引秋风。
<br>
<br>　　夜来云雨皆飞尽，月照平沙万里空。
<br>
<br>　　卷673_41  「咏猿」周朴
<br>
<br>　　生在巫山更向西，不知何事到巴溪。
<br>
<br>　　中宵为忆秋云伴，遥隔朱门向月啼。
<br>
<br>　　卷673_42  「桃花」周朴
<br>
<br>　　桃花春色暖先开，明媚谁人不看来。
<br>
<br>　　可惜狂风吹落后，殷红片片点莓苔。
<br>
<br>　　卷673_43  「薛老峰」周朴
<br>
<br>　　薛老峰头三个字，须知此与石齐生。
<br>
<br>　　直教截断苍苔色，浮世人侪眼始明。
<br>
<br>　　卷673_44  「吊李群玉」周朴
<br>
<br>　　群玉诗名冠李唐，投诗换得校书郎。
<br>
<br>　　吟魂醉魄知何处，空有幽兰隔岸香。
<br>
<br>　　卷673_45  「无等岩」周朴
<br>
<br>　　建造上方藤影里，高僧往往似天台。
<br>
<br>　　不知名树檐前长，曾问道人岩下来。
<br>
<br>　　卷673_46  「句」周朴
<br>
<br>　　古陵寒雨集，高鸟夕阳明。
<br>
<br>　　高情千里外，长啸一声初。（以上见张为《主客图》）
<br>
<br>　　月离山一丈，风吹花数苞。（见《吟窗杂录》）
<br>
<br>　　晓来山鸟闹，雨过杏花稀。（见《优古堂诗话》）
<br>
<br>　　曲渚回湾锁钓舟。
<br>
<br>　　平潮晚影沈清底，远岳危栏等翠尖。（上见《海录碎事》）
<br>
<br>　　白日才离沧海底，清光先照户窗前。（灵岩广化寺，
<br>
<br>　　见《闽志》）
<br>
<br>　　连云天堑有山色，极目海门无雁行。
<br>
<br>　　可怜黄雀衔将去，从此庄周梦不成。（《咏蝶》。
<br>
<br>　　见《泉州志》）
<br>
<br>　　禅是大沩诗是朴，大唐天子只三人。（《赠大沩》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
