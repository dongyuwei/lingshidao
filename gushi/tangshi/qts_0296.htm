<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百九十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百九十六
<br>
<br>　　卷296_1  「富阳南楼望浙江风起」张南史
<br>
<br>　　南楼渚风起，树杪见沧波。稍觉征帆上，萧萧暮雨多。
<br>
<br>　　沙洲殊未极，云水更相和。欲问任公子，垂纶意若何。
<br>
<br>　　卷296_2  「奉酬李舍人秋日寓直见寄」张南史
<br>
<br>　　秋日金华直，遥知玉佩清。九重门更肃，五色诏初成。
<br>
<br>　　槐落宫中影，鸿高苑外声。翻从魏阙下，江海寄幽情。
<br>
<br>　　卷296_3  「同韩侍郎秋朝使院」张南史
<br>
<br>　　重门启曙关，一叶报秋还。露井桐柯湿，风庭鹤翅闲。
<br>
<br>　　忘情簪白笔，假梦入青山。惆怅只应此，难裁语默间。
<br>
<br>　　卷296_4  「送朱大游塞（一作送朱大北游）」张南史
<br>
<br>　　岁暮一为别，江湖聊自宽。且无人事处，谁谓客行难。
<br>
<br>　　郢曲怜公子，吴州忆伯鸾。苍苍远山际，松柏独宜寒。
<br>
<br>　　卷296_5  「送郑录事赴太原」张南史
<br>
<br>　　叹息不相见，红颜今白头。重为西候别，方起北风愁。
<br>
<br>　　六月胡天冷，双城汾水流。卢谌即故吏，还复向并州。
<br>
<br>　　卷296_6  「送余赞善使还赴薛尚书幕」张南史
<br>
<br>　　音书不可论，河塞雪纷纷。雁足期苏武，狐裘见薛君。
<br>
<br>　　城池通紫陌，鞍马入黄云。远棹漳渠水，平流几处分。
<br>
<br>　　卷296_7  「送李侍御入茅山采药」张南史
<br>
<br>　　苦县家风在，茅山道录传。聊听骢马使，却就紫阳仙。
<br>
<br>　　江海生岐路，云霞入洞天。莫令千岁鹤，飞到草堂前。
<br>
<br>　　卷296_8  「寄中书李舍人」张南史
<br>
<br>　　昨宵凄断处，对月与临风。鹤病三江上，兰衰百草中。
<br>
<br>　　题诗随谢客，饮酒寄黄翁。早岁心相待，还因贵贱同。
<br>
<br>　　卷296_9  「和崔中丞中秋月」张南史
<br>
<br>　　秋夜月偏明，西楼独有情。千家看露湿，万里觉天清。
<br>
<br>　　映水金波动，衔山桂树生。不知飞鹊意，何用此时惊。
<br>
<br>　　卷296_10  「西陵怀灵一上人兼寄朱放」张南史
<br>
<br>　　淮海风涛起，江关忧思长。同悲鹊绕树，独坐雁随阳。
<br>
<br>　　山晚云藏雪，汀寒月照霜。由来濯缨处，渔父爱沧浪。
<br>
<br>　　卷296_11  「寄静虚上人云门」张南史
<br>
<br>　　寒日白云里，法侣自提携。竹径通城下，松门隔水西。
<br>
<br>　　方同沃洲去，不自武陵迷。仿佛心疑处，高峰是会稽。
<br>
<br>　　卷296_12  「送司空十四北游宋州」张南史
<br>
<br>　　九拒危城下，萧条送尔归。寒风吹画角，暮雪犯征衣。
<br>
<br>　　道里犹成间，亲朋重与违。白云愁欲断，看入大梁飞。
<br>
<br>　　卷296_13  「殷卿宅夜宴」张南史
<br>
<br>　　日暗城乌宿，天寒枥马嘶。词人留上客，妓女出中闺。
<br>
<br>　　积雪连灯照，回廊映竹迷。太常今夜宴，谁不醉如泥。
<br>
<br>　　卷296_14  「宣城雪后还望郡中寄孟侍御（立春后开元观送强文学还京）」张南史
<br>
<br>　　腊后年华变，关西驿骑遥。塞鸿连暮雪，江柳动寒条。
<br>
<br>　　山水还鄣郡，图书入汉朝。高楼非别处，故使百忧销。
<br>
<br>　　卷296_15  「独孤常州北亭」张南史
<br>
<br>　　北洫敞高明，凭轩见野情。朝回五马迹，更胜百花名。
<br>
<br>　　海树凝烟远，湖田见鹤清。云光侵素壁，水影荡闲楹。
<br>
<br>　　俗赖褰帷谒，人欢倒屣迎。始能崇结构，独有谢宣城。
<br>
<br>　　卷296_16  「早春书事奉寄中书李舍人」张南史
<br>
<br>　　儒服山东士，衡门洛下居。风尘游上路，简册委空庐。
<br>
<br>　　戎马生郊日，贤人避地初。窜身初浩荡，投迹岂踌躇。
<br>
<br>　　翠羽怜穷鸟，琼枝顾散樗。还令亲道术，倒欲混樵渔。
<br>
<br>　　敝袍多补，飞蓬鬓少梳。诵诗陪贾谊，酌酒伴应璩。
<br>
<br>　　鹤膝兵家备，凫茨俭岁储。泊舟依野水，开径接园蔬。
<br>
<br>　　暂阅新山泽，长怀故里闾。思贤乘朗月，览古到荒墟。
<br>
<br>　　在竹惭充箭，为兰幸免锄。那堪闻相府，更遣诣公车。
<br>
<br>　　蹇足终难进，颦眉竟未舒。事从因病止，生寄负恩馀。
<br>
<br>　　不见神仙久，无由鄙吝祛。帝庭张礼乐，天阁绣簪裾。
<br>
<br>　　日色浮青琐，香烟近玉除。神清王子敬，气逐马相如。
<br>
<br>　　铜漏时常静，金门步转徐。唯看五字表，不记八行书。
<br>
<br>　　宿昔投知己，周旋谢起予。只应高位隔，讵是故情疏。
<br>
<br>　　为报周多士，须怜楚子虚。一身从弃置，四节苦居诸。
<br>
<br>　　柳发三条陌，花飞六辅渠。灵盘浸沆瀣，龙首映储胥。
<br>
<br>　　北海樽留客，西江水救鱼。长安同日远，不敢咏归欤。
<br>
<br>　　卷296_17  「陆胜宅秋暮雨中探韵同作」张南史
<br>
<br>　　同人永日自相将，深竹闲园偶辟疆。已被秋风教忆，
<br>
<br>　　更闻寒雨劝飞觞。归心莫问三江水，旅服徒沾九日霜。
<br>
<br>　　醉里欲寻骑马路，萧条几处有垂杨。
<br>
<br>　　卷296_18  「春日道中寄孟侍御」张南史
<br>
<br>　　春来游子傍归路，时有白云遮独行。水流乱赴石潭响，
<br>
<br>　　花开不知山树名。谁家鱼网求鲜食，几处人烟事火耕。
<br>
<br>　　昨日已尝村酒熟，一杯思与孟嘉倾。
<br>
<br>　　卷296_19  「江北春望赠皇甫补阙」张南史
<br>
<br>　　闲园柳绿井桃红，野径荒墟左右通。清迥独连江水北，
<br>
<br>　　芳菲更似洛城东。时看雨歇人归岫，每觉潮来树起风。
<br>
<br>　　闻道金门堪避世，何须身与海鸥同。
<br>
<br>　　卷296_20  「酬张二仓曹杨子闲居见寄兼呈韩郎中左补阙皇甫冉」张南史
<br>
<br>　　孤云独鹤自悠悠，别后经年尚泊舟。渔父致词相借问，
<br>
<br>　　仙郎能赋许依投。折芳远计三春草，乘兴闲看万里流。
<br>
<br>　　莫怪杜门频乞假，不堪扶病拜龙楼。
<br>
<br>　　卷296_21  「秋夜闻雁寄南十五兼呈空和尚（一作和空上人）」张南史
<br>
<br>　　晚节闻君道趣深，结茅栽树近东林。禅师几度曾摩顶，
<br>
<br>　　高士何年更发心。北渚三更闻过雁，西城万木动寒砧。
<br>
<br>　　不见支公与玄度，相思拥膝坐长吟。
<br>
<br>　　卷296_22  「雪」张南史
<br>
<br>　　雪，雪。花片，玉屑。结阴风，凝暮节。高岭虚晶，
<br>
<br>　　平原广洁。初从云外飘，还向空中噎。千门万户皆静，
<br>
<br>　　兽炭皮裘自热。此时双舞洛阳人，谁悟郢中歌断绝。
<br>
<br>　　卷296_23  「月」张南史
<br>
<br>　　月，月。暂盈，还缺。上虚空，生溟渤。散彩无际，
<br>
<br>　　移轮不歇。桂殿入西秦，菱歌映南越。正看云雾秋卷，
<br>
<br>　　莫待关山晓没。天涯地角不可寻，清光永夜何超忽。
<br>
<br>　　卷296_24  「泉」张南史
<br>
<br>　　泉，泉。色净，苔鲜。石上激，云中悬。津流竹树，
<br>
<br>　　脉乱山川。扣玉千声应，含风百道连。太液并归池上，
<br>
<br>　　云阳旧出宫边。北陵井深凿不到，我欲添泪作潺。
<br>
<br>　　卷296_25  「竹」张南史
<br>
<br>　　竹，竹。披山，连谷。出东南，殊草木。叶细枝劲，
<br>
<br>　　霜停露宿。成林处处云，抽笋年年玉。天风乍起争韵，
<br>
<br>　　池水相涵更绿。却寻庾信小园中，闲对数竿心自足。
<br>
<br>　　卷296_26  「花」张南史
<br>
<br>　　花，花。深浅，芬葩。凝为雪，错为霞。莺和蝶到，
<br>
<br>　　苑占宫遮。已迷金谷路，频驻玉人车。芳草欲陵芳树，
<br>
<br>　　东家半落西家。愿得春风相伴去，一攀一折向天涯。
<br>
<br>　　卷296_27  「草」张南史
<br>
<br>　　草，草。折宜，看好。满地生，催人老。金殿玉砌，
<br>
<br>　　荒城古道。青青千里遥，怅怅三春早。每逢南北离别，
<br>
<br>　　乍逐东西倾倒。一身本是山中人，聊与王孙慰怀抱。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
