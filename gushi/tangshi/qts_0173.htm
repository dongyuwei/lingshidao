<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百七十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百七十三
<br>
<br>　　卷173_1  「庐山谣，寄卢侍御虚舟」李白
<br>
<br>　　我本楚狂人，凤歌笑孔丘。手持绿玉杖，朝别黄鹤楼。
<br>
<br>　　五岳寻仙不辞远，一生好入名山游。庐山秀出南斗傍，
<br>
<br>　　屏风九叠云锦张，影落明湖青黛光。金阙前开二峰长，
<br>
<br>　　银河倒挂三石梁。香炉瀑布遥相望，回崖沓嶂凌苍苍。
<br>
<br>　　翠影红霞映朝日，鸟飞不到吴天长。登高壮观天地间，
<br>
<br>　　大江茫茫去不还。黄云万里动风色，白波九道流雪山。
<br>
<br>　　好为庐山谣，兴因庐山发。闲窥石镜清我心，
<br>
<br>　　谢公行处苍苔没。早服还丹无世情，琴心三叠道初成。
<br>
<br>　　遥见仙人彩云里，手把芙蓉朝玉京。先期汗漫九垓上，
<br>
<br>　　愿接卢敖游太清。
<br>
<br>　　卷173_2  「下寻阳城泛彭蠡，寄黄判官」李白
<br>
<br>　　浪动灌婴井，寻阳江上风。开帆入天镜，直向彭湖东。
<br>
<br>　　落景转疏雨，晴云散远空。名山发佳兴，清赏亦何穷。
<br>
<br>　　石镜挂遥月，香炉灭彩虹。相思俱对此，举目与君同。
<br>
<br>　　卷173_3  「书情寄从弟州长史昭」李白
<br>
<br>　　自笑客行久，我行定几时。绿杨已可折，攀取最长枝。
<br>
<br>　　翩翩弄春色，延伫寄相思。谁言贵此物，意愿重琼蕤。
<br>
<br>　　昨梦见惠连，朝吟谢公诗。东风引碧草，不觉生华池。
<br>
<br>　　临玩忽云夕，杜鹃夜鸣悲。怀君芳岁歇，庭树落红滋。
<br>
<br>　　卷173_4  「寄王汉阳」李白
<br>
<br>　　南湖秋月白，王宰夜相邀。锦帐郎官醉，罗衣舞女娇。
<br>
<br>　　笛声喧沔鄂，歌曲上云霄。别后空愁我，相思一水遥。
<br>
<br>　　卷173_5  「春日归山，寄孟浩然」李白
<br>
<br>　　朱绂遗尘境，青山谒梵筵。金绳开觉路，宝筏度迷川。
<br>
<br>　　岭树攒飞恚岩花覆谷泉。塔形标海月，楼势出江烟。
<br>
<br>　　香气三天下，钟声万壑连。荷秋珠已满，松密盖初圆。
<br>
<br>　　鸟聚疑闻法，龙参若护禅。愧非流水韵，叨入伯牙弦。
<br>
<br>　　卷173_6  「流夜郎永华寺，寄寻阳群官」李白
<br>
<br>　　朝别凌烟楼，贤豪满行舟。暝投永华寺，宾散予独醉。
<br>
<br>　　愿结九江流，添成万行泪。写意寄庐岳，何当来此地。
<br>
<br>　　天命有所悬，安得苦愁思。
<br>
<br>　　卷173_7  「流夜郎至西塞驿，寄裴隐」李白
<br>
<br>　　扬帆借天风，水驿苦不缓。平明及西塞，已先投沙伴。
<br>
<br>　　回峦引群峰，横蹙楚山断。f冲万壑会，震沓百川满。
<br>
<br>　　龙怪潜溟波，俟时救炎旱。我行望雷雨，安得沾枯散。
<br>
<br>　　鸟去天路长，人愁春光短。空将泽畔吟，寄尔江南管。
<br>
<br>　　卷173_8  「自汉阳病酒归，寄王明府」李白
<br>
<br>　　去岁左迁夜郎道，琉璃砚水长枯槁。今年敕放巫山阳，
<br>
<br>　　蛟龙笔翰生辉光。圣主还听子虚赋，相如却与论文章。
<br>
<br>　　愿扫鹦鹉洲，与君醉百场。啸起白云飞七泽，
<br>
<br>　　歌吟渌水动三湘。莫惜连船沽美酒，千金一掷买春芳。
<br>
<br>　　卷173_9  「望汉阳柳色，寄王宰」李白
<br>
<br>　　汉阳江上柳，望客引东枝。树树花如雪，纷纷乱若丝。
<br>
<br>　　春风传我意，草木别前知。寄谢弦歌宰，西来定未迟。
<br>
<br>　　卷173_10  「江夏寄汉阳辅录事」李白
<br>
<br>　　谁道此水广，狭如一匹练。江夏黄鹤楼，青山汉阳县。
<br>
<br>　　大语犹可闻，故人难可见。君草陈琳檄，我书鲁连箭。
<br>
<br>　　报国有壮心，龙颜不回眷。西飞精卫鸟，东海何由填。
<br>
<br>　　鼓角徒悲鸣，楼船习征战。抽剑步霜月，夜行空庭遍。
<br>
<br>　　长呼结浮云，埋没顾荣扇。他日观军容，投壶接高宴。
<br>
<br>　　卷173_11  「早春寄王汉阳」李白
<br>
<br>　　闻道春还未相识，走傍寒梅访消息。昨夜东风入武阳，
<br>
<br>　　陌头杨柳黄金色。碧水浩浩云茫茫，美人不来空断肠。
<br>
<br>　　预拂青山一片石，与君连日醉壶觞。
<br>
<br>　　卷173_12  「江上寄巴东故人」李白
<br>
<br>　　汉水波浪远，巫山云雨飞。东风吹客梦，西落此中时。
<br>
<br>　　觉后思白帝，佳人与我违。瞿塘饶贾客，音信莫令稀。
<br>
<br>　　卷173_13  「江上寄元六林宗」李白
<br>
<br>　　霜落江始寒，枫叶绿未脱。客行悲清秋，永路苦不达。
<br>
<br>　　沧波眇川汜，白日隐天末。停棹依林峦，惊猿相叫聒。
<br>
<br>　　夜分河汉转，起视溟涨阔。凉风何萧萧，流水鸣活活。
<br>
<br>　　浦沙净如洗，海月明可掇。兰交空怀思，琼树讵解渴。
<br>
<br>　　勖哉沧洲心，岁晚庶不夺。幽赏颇自得，兴远与谁豁。
<br>
<br>　　卷173_14  「寄从弟宣州长史昭」李白
<br>
<br>　　尔佐宣州郡，守官清且闲。常夸云月好，邀我敬亭山。
<br>
<br>　　五落洞庭叶，三江游未还。相思不可见，叹息损朱颜。
<br>
<br>　　卷173_15  「泾溪东亭寄郑少府谔」李白
<br>
<br>　　我游东亭不见君，沙上行将白鹭群。白鹭行时散飞去，
<br>
<br>　　又如雪点青山云。欲往泾溪不辞远，龙门蹙波虎眼转。
<br>
<br>　　杜鹃花开春已阑，归向陵阳钓鱼晚。
<br>
<br>　　卷173_16  「宣州九日闻崔四侍御与宇文太守游敬亭…寄崔侍御二首」李白
<br>
<br>　　九日茱萸熟，插鬓伤早白。登高望山海，满目悲古昔。
<br>
<br>　　远访投沙人，因为逃名客。故交竟谁在，独有崔亭伯。
<br>
<br>　　重阳不相知，载酒任所适。手持一枝菊，调笑二千石。
<br>
<br>　　日暮岸帻归，传呼隘阡陌。彤b双白鹿，宾从何辉赫。
<br>
<br>　　夫子在其间，遂成云霄隔。良辰与美景，两地方虚掷。
<br>
<br>　　晚从南峰归，萝月下水壁。却登郡楼望，松色寒转碧。
<br>
<br>　　咫尺不可亲，弃我如遗舄。
<br>
<br>　　九卿天上落，五马道傍来。列戟朱门晓，褰帏碧嶂开。
<br>
<br>　　登高望远海，召客得英才。紫绶欢情洽，黄花逸兴催。
<br>
<br>　　山从图上见，溪即镜中回。遥羡重阳作，应过戏马台。
<br>
<br>　　卷173_17  「寄崔侍御」李白
<br>
<br>　　宛溪霜夜听猿愁，去国长为不系舟。独怜一雁飞南海，
<br>
<br>　　却羡双溪解北流。高人屡解陈蕃榻，过客难登谢x楼。
<br>
<br>　　此处别离同落叶，朝朝分散敬亭秋。
<br>
<br>　　卷173_18  「泾溪南蓝山下有落星潭可以卜筑余泊舟石上寄何判官昌浩」李白
<br>
<br>　　蓝岑竦天壁，突兀如鲸额。奔蹙横澄潭，势吞落星石。
<br>
<br>　　沙带秋月明，水摇寒山碧。佳境宜缓棹，清辉能留客。
<br>
<br>　　恨君阻欢游，使我自惊惕。所期俱卜筑，结茅炼金液。
<br>
<br>　　卷173_19  「早过漆林渡，寄万巨」李白
<br>
<br>　　西经大蓝山，南来漆林渡。水色倒空青，林烟横积素。
<br>
<br>　　漏流昔吞翕，沓浪竞奔注。潭落天上星，龙开水中雾。
<br>
<br>　　i岩注公栅，突兀陈焦墓。岭峭纷上干，川明屡回顾。
<br>
<br>　　因思万夫子，解渴同琼树。何日睹清光，相欢咏佳句。
<br>
<br>　　卷173_20  「游敬亭寄崔侍御（一本作登古城望府中寄崔侍御）」李白
<br>
<br>　　我家敬亭下，辄继谢公作。相去数百年，风期宛如昨。
<br>
<br>　　登高素秋月，下望青山郭。俯视鸳鹭群，饮啄自鸣跃。
<br>
<br>　　夫子虽蹭蹬，瑶台雪中鹤。独立窥浮云，其心在寥廓。
<br>
<br>　　时来顾我笑，一饭葵与藿。世路如秋风，相逢尽萧索。
<br>
<br>　　腰间玉具剑，意许无遗诺。壮士不可轻，相期在云阁。
<br>
<br>　　卷173_21  「三山望金陵，寄殷淑」李白
<br>
<br>　　三山怀谢x，水澹望长安。芜没河阳县，秋江正北看。
<br>
<br>　　卢龙霜气冷，T鹊月光寒。耿耿忆琼树，天涯寄一欢。
<br>
<br>　　卷173_22  「自金陵溯流过白璧山玩月达天门，寄句容王主簿」李白
<br>
<br>　　沧江溯流归，白璧见秋月。秋月照白璧，皓如山阴雪。
<br>
<br>　　幽人停宵征，贾客忘早发。进帆天门山，回首牛渚没。
<br>
<br>　　川长信风来，日出宿雾歇。故人在咫尺，新赏成胡越。
<br>
<br>　　寄君青兰花，惠好庶不绝。
<br>
<br>　　卷173_23  「寄上吴王三首」李白
<br>
<br>　　淮王爱八公，携手绿云中。小子忝枝叶，亦攀丹桂丛。
<br>
<br>　　谬以词赋重，而将枚马同。何日背淮水，东之观土风。
<br>
<br>　　坐啸庐江静，闲闻进玉觞。去时无一物，东壁挂胡床。
<br>
<br>　　英明庐江守，声誉广平籍。洒扫黄金台，招邀青云客。
<br>
<br>　　客曾与天通，出入清禁中。襄王怜宋玉，愿入兰台宫。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
