<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百六十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百六十六
<br>
<br>　　卷666_1  「比红儿诗」罗虬
<br>
<br>　　姓字看侵尺五天，芳菲占断百花鲜。
<br>
<br>　　马嵬好笑当时事，虚赚明皇幸蜀川。
<br>
<br>　　金谷园中花正繁，坠楼从道感深恩。
<br>
<br>　　齐奴却是来东市，不为红儿死更冤。
<br>
<br>　　陷却平阳为小怜，周师百万战长川。
<br>
<br>　　更教乞与红儿貌，举国山川不值钱。
<br>
<br>　　一曲都缘张丽华，六宫齐唱后庭花。
<br>
<br>　　若教比并红儿貌，枉破当年国与家。
<br>
<br>　　乐营门外柳如阴，中有佳人画阁深。
<br>
<br>　　若是五陵公子见，买时应不啻千金。
<br>
<br>　　青丝高绾石榴裙，肠断当筵酒半醺。
<br>
<br>　　置向汉宫图画里，入胡应不数昭君。
<br>
<br>　　斜凭栏杆醉态新，敛眸微_不胜春。
<br>
<br>　　当时若遇东昏主，金叶莲花是此人。
<br>
<br>　　\匝千山与万山，碧桃花下景长闲。
<br>
<br>　　神仙得似红儿貌，应免刘郎忆世间。
<br>
<br>　　越山重叠越溪斜，西子休怜解浣纱。
<br>
<br>　　得似红儿今日貌，肯教将去与夫差。
<br>
<br>　　诏下人间觅好花，月眉云髻选人家。
<br>
<br>　　红儿若向当时见，系臂先封第一纱。
<br>
<br>　　锋镝纵横不敢看，泪垂玉箸正骼健
<br>
<br>　　应缘近似红儿貌，始得深宫奉五官。
<br>
<br>　　金缕浓薰百和香，脸红眉黛入时妆。
<br>
<br>　　当时便向乔家见，未敢将心在窈娘。
<br>
<br>　　通宵甲帐散香尘，汉帝精神礼百神。
<br>
<br>　　若见红儿醉中态，也应休忆李夫人。
<br>
<br>　　拔得芙蓉出水新，魏家公子信才人。
<br>
<br>　　若教瞥见红儿貌，不肯留情付洛神。
<br>
<br>　　芳姿不合并常人，云在遥天玉在尘。
<br>
<br>　　因事爱思荀奉倩，一生闲坐枉伤神。
<br>
<br>　　笔底如风思涌泉，赋中休谩说婵娟。
<br>
<br>　　红儿若在东家住，不得登墙尔许年。
<br>
<br>　　一抹浓红傍脸斜，妆成不语独攀花。
<br>
<br>　　当时若是逢韩寿，未必埋踪在贾家。
<br>
<br>　　树袅西风日半沉，地无人迹转伤心。
<br>
<br>　　阿娇得似红儿貌，不费长门买赋金。
<br>
<br>　　五云高捧紫金堂，花下投壶侍玉皇。
<br>
<br>　　从到世人都不识，也应知有杜兰香。
<br>
<br>　　戏水源头指旧踪，当时一笑也难逢。
<br>
<br>　　红儿若为回桃脸，岂比连催举五烽。
<br>
<br>　　虢国夫人照夜玑，若为求得与红儿。
<br>
<br>　　醉和香态浓春睡，一树繁花偃绣帏。
<br>
<br>　　知有持盈玉叶冠，剪云裁月照人寒。
<br>
<br>　　若使红儿风帽戴，直使瑶池会上看。
<br>
<br>　　明媚何曾让玉环，破瓜年几百花颜。
<br>
<br>　　若教貌向南朝见，定却梅妆似等闲。
<br>
<br>　　世事悠悠未足称，肯将闲事更争能。
<br>
<br>　　自从命向红儿去，不欲留心在裂缯。
<br>
<br>　　自隐新从梦里来，岭云微步下阳台。
<br>
<br>　　含情一向春风笑，羞杀凡花尽不开。
<br>
<br>　　舍却青娥换玉鞍，古来公子苦无端。
<br>
<br>　　莫言一匹追风马，天骥牵来也不看。
<br>
<br>　　槛外花低瑞露浓，梦魂惊觉晕春容。
<br>
<br>　　凭君细看红儿貌，最称严妆待晓钟。
<br>
<br>　　薄罗轻剪越溪纹，鸦翅低垂两鬓分。
<br>
<br>　　料得相如偷见面，不应琴里挑文君。
<br>
<br>　　南国东邻各一时，后来惟有杜红儿。
<br>
<br>　　若教楚国宫人见，羞把腰身并柳枝。
<br>
<br>　　照耀金钗簇腻鬟，见时直向画屏间。
<br>
<br>　　黄姑阿母能判剖，十斛明珠也是闲。
<br>
<br>　　轻小休夸似燕身，生来占断紫宫春。
<br>
<br>　　汉皇若遇红儿貌，掌上无因著别人。
<br>
<br>　　鹦鹉娥如`露红，镜前眉样自深宫。
<br>
<br>　　稍教得似红儿貌，不嫁南朝沈侍中。
<br>
<br>　　拟将心地学安禅，争奈红儿笑靥圆。
<br>
<br>　　何物把来堪比并，野塘初绽一枝莲。
<br>
<br>　　浸草漂花绕槛香，最怜穿度乐营墙。
<br>
<br>　　殷勤留滞缘何事，曾照红儿一面妆。
<br>
<br>　　雕阴旧俗骋婵娟，有个红儿赛洛川。
<br>
<br>　　常笑世人语虚诞，今朝自见火中莲。
<br>
<br>　　渡口诸侬乐未休，竟陵西望路悠悠。
<br>
<br>　　石城有个红儿貌，两桨无因迎莫愁。
<br>
<br>　　谁向深山识大仙，劝人山上引春泉。
<br>
<br>　　定知不及红儿貌，枉却工夫溉玉田。
<br>
<br>　　倾国倾城总绝伦，红儿花下认真身。
<br>
<br>　　十年东北看燕赵，眼冷何曾见一人。
<br>
<br>　　今时自是不谙知，前代由来岂见遗。
<br>
<br>　　一笑阳城人便惑，何堪教见杜红儿。
<br>
<br>　　京口喧喧百万人，竞传河鼓谢星津。
<br>
<br>　　柰花似雪簪云髻，今日夭容是后身。
<br>
<br>　　青史书时未是真，可能纤手却强秦。
<br>
<br>　　再三为谢齐皇后，要解连环别与人。
<br>
<br>　　绣帐鸳鸯对刺纹，博山微暖麝微曛。
<br>
<br>　　诗成若有红儿貌，悔道当时月坠云。
<br>
<br>　　薄粉轻朱取次施，大都端正亦相宜。
<br>
<br>　　只如花下红儿态，不藉城中半额眉。
<br>
<br>　　妆成浑欲认前朝，金凤双钗逐步摇。
<br>
<br>　　未必慕容宫里伴，舞风歌月胜纤腰。
<br>
<br>　　琥珀钗成恩正深，玉儿妖惑荡君心。
<br>
<br>　　莫教回首看妆面，始觉曾虚掷万金。
<br>
<br>　　自有闲花一面春，脸檀眉黛一时新。
<br>
<br>　　殷勤为报梁家妇，休把啼妆赚后人。
<br>
<br>　　轻梳小髻号慵来，巧中君心不用媒。
<br>
<br>　　可得红儿抛醉眼，汉皇恩泽一时回。
<br>
<br>　　千里长江旦暮潮，吴都风俗尚纤腰。
<br>
<br>　　周郎若见红儿貌，料得无心念小乔。
<br>
<br>　　月落潜奔暗解携，本心谁道独单栖。
<br>
<br>　　还缘交甫非良偶，不肯终身作羿妻。
<br>
<br>　　汉皇曾识许飞琼，写向人间作画屏。
<br>
<br>　　昨日红儿花下见，大都相似更娉婷。
<br>
<br>　　魏帝休夸薛夜来，雾绡云e称身裁。
<br>
<br>　　红儿秀发君知否，倚槛繁花带露开。
<br>
<br>　　晓月雕梁燕语频，见花难可比他人。
<br>
<br>　　年年媚景归何处，长作红儿面上春。
<br>
<br>　　逗玉溅盆冬殿开，邀恩先赐夜明苔。
<br>
<br>　　红儿若是三千数，多少芳心似死灰。
<br>
<br>　　画帘垂地紫金床，暗引羊车驻七香。
<br>
<br>　　若见红儿此中住，不劳盐筱洒宫廊。
<br>
<br>　　苏小空匀一面妆，便留名字在钱塘。
<br>
<br>　　藏鸦门外诸年少，不识红儿未是狂。
<br>
<br>　　一首长歌万恨来，惹愁漂泊水难回。
<br>
<br>　　崔徽有底多头面，费得微之尔许才。
<br>
<br>　　昔年黄阁识奇章，爱说真珠似窈娘。
<br>
<br>　　若见红儿深夜态，便应休说绣衣裳。
<br>
<br>　　凤折莺离恨转深，此身难负百年心。
<br>
<br>　　红儿若向隋朝见，破镜无因更重寻。
<br>
<br>　　行绾云立暗轩，我来犹爱不成冤。
<br>
<br>　　当时若见红儿貌，未必邢相有此言。
<br>
<br>　　总似红儿媚态新，莫论千度笑争春。
<br>
<br>　　任伊孙武心如铁，不办军前杀此人。
<br>
<br>　　暖塘争赴荡舟期，行唱菱歌著艳词。
<br>
<br>　　为问东山谢丞相，可能诸妓胜红儿。
<br>
<br>　　吴兴皇后欲辞家，泽国重台展曙华。
<br>
<br>　　今日红儿貌倾国，恐须真宰别开花。
<br>
<br>　　陌上行人歌黍离，三千门客欲何之。
<br>
<br>　　若教粗及红儿貌，争取楼前斩爱姬。
<br>
<br>　　休话如皋一笑时，金n中臆锦离披。
<br>
<br>　　陋容枉把雕弓射，射尽春禽未展眉。
<br>
<br>　　长恨西风送早秋，低眉深恨嫁牵牛。
<br>
<br>　　若同人世长相对，争作夫妻得到头。
<br>
<br>　　谢娘休漫逞风姿，未必娉婷胜柳枝。
<br>
<br>　　闻道只因嘲落絮，何曾得似杜红儿。
<br>
<br>　　总传桃叶渡江时，只为王家一首诗。
<br>
<br>　　今日红儿自堪赋，不须重唱旧来词。
<br>
<br>　　巫山洛浦本无情，总为佳人便得名。
<br>
<br>　　今日雕阴有神艳，后来公子莫相轻。
<br>
<br>　　几抛云髻恨金墉，泪洗花颜百战中。
<br>
<br>　　应有红儿些子貌，却言皇后长深宫。
<br>
<br>　　倚槛还应有所思，半开东阁见娇姿。
<br>
<br>　　可中得似红儿貌，若遇韩朋好杀伊。
<br>
<br>　　晓向妆台与画眉，镜中长欲助娇姿。
<br>
<br>　　若教得似红儿貌，走马章台任道迟。
<br>
<br>　　练得霜华助翠钿，相期朝谒玉皇前。
<br>
<br>　　依稀有似红儿貌，方得吹箫引上天。
<br>
<br>　　重门深掩几枝花，未胜红儿莫大夸。
<br>
<br>　　王相不能探物理，可能虚上短辕车。
<br>
<br>　　前代休怜事可奇，后来还出有光辉。
<br>
<br>　　争知昼卧纱窗里，不见神人覆玉衣。
<br>
<br>　　化羽尝闻赴九天，只疑尘世是虚传。
<br>
<br>　　自从一见红儿貌，始信人间有谪仙。
<br>
<br>　　从道长陵小市东，巧将花貌占春风。
<br>
<br>　　红儿若是同时见，未必伊先入紫宫。
<br>
<br>　　人间难免是深情，命断红儿向此生。
<br>
<br>　　不似前时李丞相，枉抛才力为莺莺。
<br>
<br>　　凤舞香飘绣幕风，暖穿驰道百花中。
<br>
<br>　　还缘有似红儿貌，始道迎将入汉宫。
<br>
<br>　　休道将军出世才，尽驱诸妓下歌台。
<br>
<br>　　都缘没个红儿貌，致使轻教后阁开。
<br>
<br>　　冯媛须知住汉宫，将身只是解当熊。
<br>
<br>　　不闻有貌倾人国，争得今朝更似红。
<br>
<br>　　能将一笑使人迷，花艳何须上大堤。
<br>
<br>　　疏属便同巫峡路，洛川真是武陵溪。
<br>
<br>　　辞辇当时意可知，宠深还恐宠先衰。
<br>
<br>　　若教得似红儿貌，占却君恩自不疑。
<br>
<br>　　三吴时俗重风光，未见红儿一面妆。
<br>
<br>　　好写妖娆与教看，便应休更话真娘。
<br>
<br>　　波平楚泽浸星辰，台上君王宴早春。
<br>
<br>　　毕竟章华会中客，冠缨虚绝为何人。
<br>
<br>　　红儿不向汉宫生，便使双成谩得名。
<br>
<br>　　疑是麻姑恼尘世，暂教微步下层城。
<br>
<br>　　天碧轻纱只六铢，宛如含露透肌肤。
<br>
<br>　　便教汉曲争明媚，应没心情更弄珠。
<br>
<br>　　共嗟含恨向衡阳，方寸花笺寄沈郎。
<br>
<br>　　不似红儿些子貌，当时争得少年狂。
<br>
<br>　　浅色桃花亚短墙，不因风送也闻香。
<br>
<br>　　凝情尽日君知否，还似红儿淡薄妆。
<br>
<br>　　火色樱桃摘得初，仙宫只有世间无。
<br>
<br>　　凝情尽日君知否，真似红儿口上朱。
<br>
<br>　　宿雨初晴春日长，入帘花气静难忘。
<br>
<br>　　凝情尽日君知否，真似红儿舞袖香。
<br>
<br>　　初月纤纤映碧池，池波不动独看时。
<br>
<br>　　凝情尽日君知否，真似红儿罢舞眉。
<br>
<br>　　浓艳浓香雪压枝，袅烟和露晓风吹。
<br>
<br>　　红儿被掩妆成后，含笑无人独立时。
<br>
<br>　　楼上娇歌袅夜霜，近来休数踏歌娘。
<br>
<br>　　红儿谩唱伊州遍，认取轻敲玉韵长。
<br>
<br>　　金粟妆成扼臂环，舞腰轻薄瑞云间。
<br>
<br>　　红儿生在开元末，羞杀新丰谢阿蛮。
<br>
<br>　　君看红儿学醉妆，夸裁宫p砑裙长。
<br>
<br>　　谁能更把闲心力，比并当时武媚娘。
<br>
<br>　　栀子同心`露垂，折来深恐没人知。
<br>
<br>　　花前醉客频相问，不赠红儿赠阿谁。
<br>
<br>　　云间翡翠一双飞，水上鸳鸯不暂离。
<br>
<br>　　写向人间百般态，与君题作比红诗。
<br>
<br>　　旧恨长怀不语中，几回偷泣向春风。
<br>
<br>　　还缘不及红儿貌，却得生教入楚宫。
<br>
<br>　　一舸春深指鄂君，好风从度水成纹。
<br>
<br>　　越人若见红儿貌，绣被应羞彻夜薰。
<br>
<br>　　花落尘中玉堕泥，香魂应上窈娘堤。
<br>
<br>　　欲知此恨无穷处，长倩城乌夜夜啼。
<br>
<br>　　卷666_2  「句」罗虬
<br>
<br>　　窗前远岫悬生碧，帘外残霞挂熟红。（见《语林》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
