<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百七十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百七十四
<br>
<br>　　卷474_1  「送马向入蜀」徐凝
<br>
<br>　　游子出咸京，巴山万里程。白云连鸟道，青壁r猿声。
<br>
<br>　　雨雪经泥坂，烟花望锦城。工文人共许，应纪蜀中行。
<br>
<br>　　卷474_2  「送李补阙归朝」徐凝
<br>
<br>　　驷马归咸秦，双凫出海门。还从清切禁，再沐圣明恩。
<br>
<br>　　礼乐中朝贵，文章大雅存。江湖多放逸，献替欲谁论。
<br>
<br>　　卷474_3  「送日本使还」徐凝
<br>
<br>　　绝国将无外，扶桑更有东。来朝逢圣日，归去及秋风。
<br>
<br>　　夜泛潮回际，晨征苍莽中。鲸波腾水府，蜃气壮仙宫。
<br>
<br>　　天眷何期远，王文久已同。相望杳不见，离恨托飞鸿。
<br>
<br>　　卷474_4  「题开元寺牡丹」徐凝
<br>
<br>　　此花南地知难种，惭愧僧闲用意栽。海燕解怜频睥睨，
<br>
<br>　　胡蜂未识更徘徊。虚生芍药徒劳妒，羞杀玫瑰不敢开。
<br>
<br>　　惟有数苞红萼在，含芳只待舍人来。
<br>
<br>　　卷474_5  「香炉峰」徐凝
<br>
<br>　　香炉一峰绝，顶在寺门前。尽是玲珑石，时生旦暮烟。
<br>
<br>　　卷474_6  「白铜L」徐凝
<br>
<br>　　[锦障泥，楼头日又西。留欢住不住，素齿白铜L.
<br>
<br>　　卷474_7  「杨叛儿」徐凝
<br>
<br>　　哀怨杨叛儿，骀荡郎知否。香死博山炉，烟生白门柳。
<br>
<br>　　卷474_8  「春寒」徐凝
<br>
<br>　　乱雪从教舞，回风任听吹。春寒能作底，已被柳条欺。
<br>
<br>　　卷474_9  「庐山独夜」徐凝
<br>
<br>　　寒空五老雪，斜月九江云。钟声知何处，苍苍树里闻。
<br>
<br>　　卷474_10  「天台独夜」徐凝
<br>
<br>　　银地秋月色，石梁夜溪声。谁知屐齿尽，为破烟苔行。
<br>
<br>　　卷474_11  「送寒岩归士」徐凝
<br>
<br>　　不挂丝纩衣，归向寒岩栖。寒岩风雪夜，又过岩前溪。
<br>
<br>　　卷474_12  「送陈司马」徐凝
<br>
<br>　　家寄茅洞中，身游越城下。宁知许长史，不忆陈司马。
<br>
<br>　　卷474_13  「武夷山仙城」徐凝
<br>
<br>　　武夷无上路，毛径不通风。欲共麻姑住，仙城半在空。
<br>
<br>　　卷474_14  「避暑二首」徐凝
<br>
<br>　　一株金染密，数亩碧鲜疏。避暑临溪坐，何妨直钓鱼。
<br>
<br>　　斑多筒簟冷，发少角冠清。避暑长林下，寒蝉又有声。
<br>
<br>　　卷474_15  「浙西李尚书奏毁淫昏庙」徐凝
<br>
<br>　　传闻废淫祀，万里静山陂。欲慰灵均恨，先烧靳尚祠。
<br>
<br>　　卷474_16  「酬相公再游云门寺」徐凝
<br>
<br>　　远羡五云路，逶迤千骑回。遗簪唯一去，贵赏不重来。
<br>
<br>　　卷474_17  「杭州祝涛头二首」徐凝
<br>
<br>　　不道沙堤尽，犹欺石栈顽。寄言飞白雪，休去打青山。
<br>
<br>　　倒打钱塘郭，长驱白浪花。吞吴休得也，输却五千家。
<br>
<br>　　卷474_18  「问渔叟」徐凝
<br>
<br>　　生事同漂梗，机心在野船。如何临逝水，白发未忘筌。
<br>
<br>　　卷474_19  「云封庵」徐凝
<br>
<br>　　登岩背山河，立石秋风里。隐见浙江涛，一尺东沟水。
<br>
<br>　　卷474_20  「汉宫曲」徐凝
<br>
<br>　　水色帘前流玉霜，赵家飞燕侍昭阳。
<br>
<br>　　掌中舞罢箫声绝，三十六宫秋夜长。
<br>
<br>　　卷474_21  「和嵩阳客月夜忆上清人」徐凝
<br>
<br>　　独夜嵩阳忆上仙，月明三十六峰前。
<br>
<br>　　瑶池月胜嵩阳月，人在玉清眠不眠。
<br>
<br>　　卷474_22  「八月望夕雨」徐凝
<br>
<br>　　今年八月十五夜，寒雨萧萧不可闻。
<br>
<br>　　如练如霜在何处，吴山越水万重云。
<br>
<br>　　卷474_23  「观浙江涛」徐凝
<br>
<br>　　浙江悠悠海西绿，惊涛日夜两翻覆。
<br>
<br>　　钱塘郭里看潮人，直至白头看不足。
<br>
<br>　　卷474_24  「庐山瀑布」徐凝
<br>
<br>　　虚空落泉千仞直，雷奔入江不暂息。
<br>
<br>　　今古长如白练飞，一条界破青山色。
<br>
<br>　　卷474_25  「嘉兴寒食」徐凝
<br>
<br>　　嘉兴郭里逢寒食，落日家家拜扫回。
<br>
<br>　　唯有县前苏小小，无人送与纸钱来。
<br>
<br>　　卷474_26  「忆扬州」徐凝
<br>
<br>　　萧娘脸下难胜泪，桃叶眉头易得愁。
<br>
<br>　　天下三分明月夜，二分无赖是扬州。
<br>
<br>　　卷474_27  「八月灯夕寄游越施秀才」徐凝
<br>
<br>　　四天净色寒如水，八月清辉冷似霜。
<br>
<br>　　想得越人今夜见，孟家珠在镜中央。
<br>
<br>　　卷474_28  「八月十五夜」徐凝
<br>
<br>　　皎皎秋空八月圆，常娥端正桂枝鲜。
<br>
<br>　　一年无似如今夜，十二峰前看不眠。
<br>
<br>　　卷474_29  「题伍员庙」徐凝
<br>
<br>　　千载空祠云海头，夫差亡国已千秋。
<br>
<br>　　浙波只有灵涛在，拜奠青山人不休。
<br>
<br>　　卷474_30  「员峤先生」徐凝
<br>
<br>　　员峤先生无白发，海烟深处采青芝。
<br>
<br>　　逢人借问陶唐主，欲进冰蚕五色丝。
<br>
<br>　　卷474_31  「莫愁曲」徐凝
<br>
<br>　　玳瑁床头刺战袍，碧纱窗外叶骚骚。
<br>
<br>　　若为教作辽西梦，月冷如丁风似刀。
<br>
<br>　　卷474_32  「寄白司马」徐凝
<br>
<br>　　三条九陌花时节，万户千车看牡丹。
<br>
<br>　　争遣江州白司马，五年风景忆长安。
<br>
<br>　　卷474_33  「相思林」徐凝
<br>
<br>　　游客远游新过岭，每逢芳树问芳名。
<br>
<br>　　长林遍是相思树，争遣愁人独自行。
<br>
<br>　　卷474_34  「寄海峤丈人」徐凝
<br>
<br>　　万丈只愁沧海浅，一身谁测岁华遥。
<br>
<br>　　自言来此云边住，曾看秦王树石桥。
<br>
<br>　　卷474_35  「寄潘先生」徐凝
<br>
<br>　　至人知姓不知名，闻道黄金骨节轻。
<br>
<br>　　世上仙方无觅处，欲来西岳事先生。
<br>
<br>　　卷474_36  「宫中曲二首」徐凝
<br>
<br>　　披香侍宴插山花，厌著龙绡著越纱。
<br>
<br>　　恃赖倾城人不及，檀妆唯约数条霞。
<br>
<br>　　身轻入宠尽恩私，腰细偏能舞柘枝。
<br>
<br>　　一日新妆抛旧样，六宫争画黑烟眉。
<br>
<br>　　卷474_37  「七夕」徐凝
<br>
<br>　　一道鹊桥横渺渺，千声玉佩过玲玲。
<br>
<br>　　别离还有经年客，怅望不如河鼓星。
<br>
<br>　　卷474_38  「八月九月望夕雨」徐凝
<br>
<br>　　八月繁云连九月，两回三五晦漫漫。
<br>
<br>　　一年怅望秋将尽，不得常娥正面看。
<br>
<br>　　卷474_39  「喜雪」徐凝
<br>
<br>　　长爱谢家能咏雪，今朝见雪亦狂歌。
<br>
<br>　　杨花道即偷人句，不那杨花似雪何。
<br>
<br>　　卷474_40  「春饮」徐凝
<br>
<br>　　乌家若下蚁还浮，白玉尊前倒即休。
<br>
<br>　　不是春来偏爱酒，应须得酒遣春愁。
<br>
<br>　　卷474_41  「二月望日」徐凝
<br>
<br>　　长短一年相似夜，中秋未必胜中春。
<br>
<br>　　不寒不暖看明月，况是从来少睡人。
<br>
<br>　　卷474_42  「读远书」徐凝
<br>
<br>　　两转三回读远书，画檐愁见燕归初。
<br>
<br>　　百花时节教人懒，云髻朝来不欲梳。
<br>
<br>　　卷474_43  「古树」徐凝
<br>
<br>　　古树欹斜临古道，枝不生花腹生草。
<br>
<br>　　行人不见树少时，树见行人几番老。
<br>
<br>　　卷474_44  「独住僧」徐凝
<br>
<br>　　百补袈裟一比丘，数茎长睫覆青眸。
<br>
<br>　　多应独住山林惯，唯照寒泉自剃头。
<br>
<br>　　卷474_45  「伤画松道芬上人（因画钓台江山而逝）」徐凝
<br>
<br>　　百法驱驰百年寿，五劳消瘦五株松。
<br>
<br>　　昨来闻道严陵死，画到青山第几重。
<br>
<br>　　卷474_46  「观钓台画图」徐凝
<br>
<br>　　一水寂寥青霭合，两崖崔白云残。
<br>
<br>　　画人心到啼猿破，欲作三声出树难。
<br>
<br>　　卷474_47  「荆巫梦思」徐凝
<br>
<br>　　楚水白波风袅袅，荆门暮色雨萧萧。
<br>
<br>　　相思合眼梦何处，十二峰高巴字遥。
<br>
<br>　　卷474_48  「浙东故孟尚书种柳」徐凝
<br>
<br>　　孟家种柳东城去，临水逶迤思故人。
<br>
<br>　　不似当时大司马，重来得见汉南春。
<br>
<br>　　卷474_49  「长洲览古」徐凝
<br>
<br>　　吴王上国长洲奢，翠黛寒江一道斜。
<br>
<br>　　伤见摧残旧宫树，美人曾插九枝花。
<br>
<br>　　卷474_50  「却归旧山望月有寄」徐凝
<br>
<br>　　年年明月总相似，大抵人情自不同。
<br>
<br>　　今夜故山依旧见，班家扇样碧峰东。
<br>
<br>　　卷474_51  「再归松溪旧居宿西林」徐凝
<br>
<br>　　五粒松深溪水清，众山摇落月偏明。
<br>
<br>　　西林静夜重来宿，暗记人家犬吠声。
<br>
<br>　　卷474_52  「玩花五首」徐凝
<br>
<br>　　一树梨花春向暮，雪枝残处怨风来。
<br>
<br>　　明朝渐校无多去，看到黄昏不欲回。
<br>
<br>　　L尘溪上素红枝，影在溪流半落时。
<br>
<br>　　时人自惜花肠断，春风却是等闲吹。
<br>
<br>　　朱霞焰焰山枝动，绿野声声杜宇来。
<br>
<br>　　谁为蜀王身作鸟，自啼还自有花开。
<br>
<br>　　谁家踯躅青林里，半见殷花焰焰枝。
<br>
<br>　　忆得倡楼人送客，深红衫子影门时。
<br>
<br>　　花到蔷薇明艳绝，燕支颗破麦风秋。
<br>
<br>　　一番弄色一番退，小妇轻妆大妇愁。
<br>
<br>　　卷474_53  「长庆春」徐凝
<br>
<br>　　山头水色薄笼烟，久客新愁长庆年。
<br>
<br>　　身上五劳仍病酒，夭桃窗下背花眠。
<br>
<br>　　卷474_54  「山鹧鸪词」徐凝
<br>
<br>　　南越岭头山鹧鸪，传是当时守贞女。
<br>
<br>　　化为飞鸟怨何人，犹有啼声带蛮语。
<br>
<br>　　卷474_55  「郑女出参丈人词」徐凝
<br>
<br>　　凤钗翠翘双宛转，出见丈人梳洗晚。
<br>
<br>　　掣曳罗绡跪拜时，柳条无力花枝软。
<br>
<br>　　卷474_56  「春雨」徐凝
<br>
<br>　　花时闷见联绵雨，云入人家水毁堤。
<br>
<br>　　昨日春风源上路，可怜红锦枉抛泥。
<br>
<br>　　卷474_57  「和白使君木兰花」徐凝
<br>
<br>　　枝枝转势雕弓动，片片摇光玉剑斜。
<br>
<br>　　见说木兰征戍女，不知那作酒边花。
<br>
<br>　　卷474_58  「正月十五夜呈幕中诸公」徐凝
<br>
<br>　　宵游二万七千人，独坐重城圈一身。
<br>
<br>　　步月游山俱不得，可怜辜负白头春。
<br>
<br>　　卷474_59  「乐府新诗」徐凝
<br>
<br>　　一声卢女十三弦，早嫁城西好少年。
<br>
<br>　　不羡越溪歌者苦，采莲归去绿窗眠。
<br>
<br>　　卷474_60  「春陪相公看花宴会二首」徐凝
<br>
<br>　　丞相邀欢事事同，玉箫金管咽东风。
<br>
<br>　　百分春酒莫辞醉，明日的无今日红。
<br>
<br>　　木兰花谢可怜条，远道音书转寂寥。
<br>
<br>　　春去一年春又尽，几回空上望江桥。
<br>
<br>　　卷474_61  「牡丹」徐凝
<br>
<br>　　何人不爱牡丹花，占断城中好物华。
<br>
<br>　　疑是洛川神女作，千娇万态破朝霞。
<br>
<br>　　卷474_62  「过马当」徐凝
<br>
<br>　　风波隐隐石苍苍，送客灵鸦拂去樯。
<br>
<br>　　三月尽头云叶秀，小姑新著好衣裳。
<br>
<br>　　卷474_63  「金谷览古」徐凝
<br>
<br>　　金谷园中数尺土，问人知是绿珠台。
<br>
<br>　　绿珠歌舞天下绝，唯与石家生祸胎。
<br>
<br>　　卷474_64  「上阳红叶」徐凝
<br>
<br>　　洛下三分红叶秋，二分翻作上阳愁。
<br>
<br>　　千声万片御沟上，一片出宫何处流。
<br>
<br>　　卷474_65  「洛城秋砧」徐凝
<br>
<br>　　三川水上秋砧发，五凤楼前明月新。
<br>
<br>　　谁为秋砧明月夜，洛阳城里更愁人。
<br>
<br>　　卷474_66  「和川守侍郎缑山题仙庙」徐凝
<br>
<br>　　王子缑山石殿明，白家诗句咏吹笙。
<br>
<br>　　安知散席人间曲，不是寥天鹤上声。
<br>
<br>　　卷474_67  「和夜题玉泉寺」徐凝
<br>
<br>　　岁岁云山玉泉寺，年年车马洛阳尘。
<br>
<br>　　风清月冷水边宿，诗好官高能几人。
<br>
<br>　　卷474_68  「和秋游洛阳」徐凝
<br>
<br>　　洛阳自古多才子，唯爱春风烂漫游。
<br>
<br>　　今到白家诗句出，无人不咏洛阳秋。
<br>
<br>　　卷474_69  「和嘲春风」徐凝
<br>
<br>　　源上拂桃烧水发，江边吹杏暗园开。
<br>
<br>　　可怜半死龙门树，懊恼春风作底来。
<br>
<br>　　卷474_70  「侍郎宅泛池」徐凝
<br>
<br>　　莲子花边回竹岸，鸡头叶上荡兰舟。
<br>
<br>　　谁知洛北朱门里，便到江南绿水游。
<br>
<br>　　卷474_71  「和侍郎邀宿不至」徐凝
<br>
<br>　　蟾蜍有色门应锁，街鼓无声夜自深。
<br>
<br>　　料得白家诗思苦，一篇诗了一弹琴。
<br>
<br>　　卷474_72  「自鄂渚至河南将归江外留辞侍郎」徐凝
<br>
<br>　　一生所遇唯元白，天下无人重布衣。
<br>
<br>　　欲别朱门泪先尽，白头游子白身归。
<br>
<br>　　卷474_73  「蛮入西川后」徐凝
<br>
<br>　　守隘一夫何处在，长桥万里只堪伤。
<br>
<br>　　纷纷塞外乌蛮贼，驱尽江头濯锦娘。
<br>
<br>　　卷474_74  「忆紫溪」徐凝
<br>
<br>　　长忆紫溪春欲尽，千岩交映水回斜。
<br>
<br>　　岩空水满溪自紫，水态更笼南烛花。
<br>
<br>　　卷474_75  「夸红槿」徐凝
<br>
<br>　　谁道槿花生感促，可怜相计半年红。
<br>
<br>　　何如桃李无多少，并打千枝一夜风。
<br>
<br>　　卷474_76  「题缙云山鼎池二首」徐凝
<br>
<br>　　黄帝旌旗去不回，空馀片石碧崔嵬。
<br>
<br>　　有时风卷鼎湖浪，散作晴天雨点来。
<br>
<br>　　天地茫茫成古今，仙都凡有几人寻。
<br>
<br>　　到来唯见山高下，只是不知湖浅深。
<br>
<br>　　卷474_77  「宿冽上人房」徐凝
<br>
<br>　　浮生不定若蓬飘，林下真僧偶见招。
<br>
<br>　　觉后始知身是梦，更闻寒雨滴芭蕉。
<br>
<br>　　卷474_78  「汴河览古」徐凝
<br>
<br>　　炀帝龙舟向此行，三千宫女采桡轻。
<br>
<br>　　渡河不似如今唱，为是杨家怨思声。
<br>
<br>　　卷474_79  「柬白丈人」徐凝
<br>
<br>　　昔时丈人鬓发白，千年松下锄茯苓。
<br>
<br>　　今来见此松树死，丈人斩新鬓发青。
<br>
<br>　　卷474_80  「览镜词」徐凝
<br>
<br>　　宝镜磨来寒水清，青衣把就绿窗明。
<br>
<br>　　潘郎懊恼新秋发，拔却一茎生两茎。
<br>
<br>　　卷474_81  「寄玄阳先生」徐凝
<br>
<br>　　不能相见见人传，rv岸山中岱岸边。
<br>
<br>　　颜貌只如三二十，道年三百亦藏年。
<br>
<br>　　卷474_82  「白人」徐凝
<br>
<br>　　暖风入烟花漠漠，白人梳洗寻常薄。
<br>
<br>　　泥郎为插珑璁钗，争教一朵牙云落。
<br>
<br>　　卷474_83  「奉酬元相公上元」徐凝
<br>
<br>　　出拥楼船千万人，入为台辅九霄身。
<br>
<br>　　如何更羡看灯夜，曾见宫花拂面春。
<br>
<br>　　卷474_84  「奉和鹦鹉」徐凝
<br>
<br>　　毛羽曾经翦处残，学人言语道暄寒。
<br>
<br>　　任饶长被金笼阖，也免栖飞雨雪难。
<br>
<br>　　卷474_85  「将至妙喜寺」徐凝
<br>
<br>　　清风袅袅越水陂，远树苍苍妙喜寺。
<br>
<br>　　自有车轮与马蹄，未曾到此波心地。
<br>
<br>　　卷474_86  「红蕉」徐凝
<br>
<br>　　红蕉曾到岭南看，校小芭蕉几一般。
<br>
<br>　　差是斜刀剪红绢，卷来开去叶中安。
<br>
<br>　　卷474_87  「见少室」徐凝
<br>
<br>　　适我一箪孤客性，问人三十六峰名。
<br>
<br>　　青云无忘白云在，便可嵩阳老此生。
<br>
<br>　　卷474_88  「语儿见新月」徐凝
<br>
<br>　　几处天边见新月，经过草市忆西施。
<br>
<br>　　娟娟水宿初三夜，曾伴愁蛾到语儿。
<br>
<br>　　卷474_89  「回施先辈见寄新诗二首」徐凝
<br>
<br>　　九幽仙子西山卷，读了绦绳系又开。
<br>
<br>　　此卷玉清宫里少，曾寻真诰读诗来。
<br>
<br>　　紫河车里丹成也，皂荚枝头早晚飞。
<br>
<br>　　料得仙宫列仙籍，如君进士出身稀。
<br>
<br>　　卷474_90  「送沈亚之赴郢掾」徐凝
<br>
<br>　　千万乘骢沈司户，不须惆怅郢中游。
<br>
<br>　　几年白雪无人唱，今日唯君上雪楼。
<br>
<br>　　卷474_91  「答白公」徐凝
<br>
<br>　　高景争来草木头，一生心事酒前休。
<br>
<br>　　山公自是仙人侣，携手醉登城上楼。
<br>
<br>　　卷474_92  「句」徐凝
<br>
<br>　　青山旧路在，白首醉还乡。（《别白公》）
<br>
<br>　　试到第三桥，便入千顷花。（以上并见《纪事》）
<br>
<br>　　乱后见淮水，归心忽迢遥。（《京都还汴口作》）
<br>
<br>　　乍疑鲸喷浪，忽似o凌风。呀呷汀洲动，喧阗里巷空。
<br>
<br>　　（《竞渡》。见《诗式》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
