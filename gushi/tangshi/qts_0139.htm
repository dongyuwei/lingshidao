<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百三十九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百三十九
<br>
<br>　　卷139_1  「临江亭五咏」储光羲
<br>
<br>　　晋家南作帝，京镇北为关。江水中分地，城楼下带山。
<br>
<br>　　金陵事已往，青盖理无还。落日空亭上，愁看龙尾湾。
<br>
<br>　　山横小苑前，路尽大江边。此地兴王业，无如宋主贤。
<br>
<br>　　潮生建业水，风散广陵烟。直望清波里，只言别有天。
<br>
<br>　　城头落暮晖，城外捣秋衣。江水青云挹，芦花白雪飞。
<br>
<br>　　南州王气疾，东国海风微。借问商歌客，年年何处归。
<br>
<br>　　古木啸寒禽，层城带夕阴。梁园多绿柳，楚岸尽枫林。
<br>
<br>　　山际空为险，江流长自深。平生何以恨，天地本无心。
<br>
<br>　　京山千里过，孤愤望中来。江势将天合，城门向水开。
<br>
<br>　　落霞明楚岸，夕露湿吴台。去去无相识，陈皇安在哉。
<br>
<br>　　卷139_2  「饯张七琚任宗城即环之季也同产八人俱以才名知」储光羲
<br>
<br>　　他日曾游魏，魏家馀趾存。可怜宫殿所，但见桑榆繁。
<br>
<br>　　此去拜新职，为荣近故园。高阳八才子，况复在君门。
<br>
<br>　　卷139_3  「留别安庆李太守」储光羲
<br>
<br>　　明牧念行子，又言悲解携。初筵方落日，醉止到鸣鸡。
<br>
<br>　　过客来自北，大军居在西。丘家如讨逆，敢以庶盘溪。
<br>
<br>　　卷139_4  「洛阳东门送别」储光羲
<br>
<br>　　东城别故人，腊月迟芳辰。不惜孤舟去，其如两地春。
<br>
<br>　　花明洛阳苑，水绿小平津。是日不相见，莺声徒自新。
<br>
<br>　　卷139_5  「汉阳即事」储光羲
<br>
<br>　　楚国千里远，孰知方寸违。春游欢有客，夕寝赋无衣。
<br>
<br>　　江水带冰绿，桃花随雨飞。九歌有深意，捐佩乃言归。
<br>
<br>　　卷139_6  「泊江潭贻马校书」储光羲
<br>
<br>　　明月挂青天，遥遥如目前。故人游画阁，却望似云边。
<br>
<br>　　水宿依渔父，歌声好采莲。采莲江上曲，今夕为君传。
<br>
<br>　　卷139_7  「送沈校书吴中搜书」储光羲
<br>
<br>　　郊外亭皋远，野中岐路分。苑门临渭水，山翠杂春云。
<br>
<br>　　秦阁多遗典，吴台访阙文。君王思校理，莫滞清江濉
<br>
<br>　　卷139_8  「寒夜江口泊舟」储光羲
<br>
<br>　　寒潮信未起，出浦缆孤舟。一夜苦风浪，自然增旅愁。
<br>
<br>　　吴山迟海月，楚火照江流。欲有知音者，异乡谁可求。
<br>
<br>　　卷139_9  「苑外至龙兴院作」储光羲
<br>
<br>　　朝游天苑外，忽见法筵开。山势当空出，云阴满地来。
<br>
<br>　　疏钟清月殿，幽梵静花台。日暮香林下，飘飘仙步回。
<br>
<br>　　卷139_10  「题虬上人房」储光羲
<br>
<br>　　禅宫分两地，释子一为心。入道无来去，清言见古今。
<br>
<br>　　江寒池水绿，山暝竹园深。别有中天月，遥遥散夕阴。
<br>
<br>　　卷139_11  「咏山泉（一作题山中流泉）」储光羲
<br>
<br>　　山中有流水，借问不知名。映地为天色，飞空作雨声。
<br>
<br>　　转来深涧满，分出小池平。恬澹无人见，年年长自清。
<br>
<br>　　卷139_12  「贻主客吕郎中（即皇太子赞谕）」储光羲
<br>
<br>　　上士既开天，中朝为得贤。青云方羽翼，画省比神仙。
<br>
<br>　　委佩云霄里，含香日月前。君王傥借问，客有上林篇。
<br>
<br>　　卷139_13  「京口留别徐大补阙赵二零陵」储光羲
<br>
<br>　　皇州月初晓，处处鼓钟喧。树出蓬莱殿，城开阊阖门。
<br>
<br>　　近臣朝琐闼，词客向文园。独有三川路，空伤游子魂。
<br>
<br>　　卷139_14  「答王十三维」储光羲
<br>
<br>　　门生故来往，知欲命浮觞。忽奉朝青阁，回车入上阳。
<br>
<br>　　落花满春水，疏柳映新塘。是日归来暮，劳君奏雅章。
<br>
<br>　　卷139_15  「奉和中书徐侍郎中书省玩白云寄颖阳赵大」储光羲
<br>
<br>　　青阙朝初退，白云遥在天。非关取雷雨，故欲伴神仙。
<br>
<br>　　泛滟g池曲，飘u琐闼前。犹多远山意，幸入侍臣篇。
<br>
<br>　　卷139_16  「和张太祝冬祭马步」储光羲
<br>
<br>　　故坛何肃肃，中野自无喧。烈火见陈信，r言闻永存。
<br>
<br>　　房星隐曙色，朔风动寒原。今日歌天马，非关征大宛。
<br>
<br>　　卷139_17  「祭风伯坛应张太祝作」储光羲
<br>
<br>　　圣主御青春，纶言命使臣。将修风伯祀，更福太平人。
<br>
<br>　　幕宵联事，坛场晓降神。帝心矜动物，非为属车人。
<br>
<br>　　卷139_18  「寻徐山人遇马舍人」储光羲
<br>
<br>　　泊舟伊川右，正见野人归。日暮春山绿，我心清且微。
<br>
<br>　　岩声风雨度，水气云霞飞。复有金门客，来参萝薜衣。
<br>
<br>　　卷139_19  「夜观妓」储光羲
<br>
<br>　　白雪宜新舞，清宵召楚妃。娇童携锦荐，侍女整罗衣。
<br>
<br>　　花映垂鬟转，香迎步履飞。徐徐敛长袖，双烛送将归。
<br>
<br>　　卷139_20  「洛桥送别」储光羲
<br>
<br>　　河桥送客舟，河水正安流。远见轻桡动，遥怜故国游。
<br>
<br>　　海禽逢早雁，江月值新秋。一听南津曲，分明散别愁。
<br>
<br>　　卷139_21  「秦中送人觐省」储光羲
<br>
<br>　　二月清江外，遥遥饯故人。南山晴有雪，东陌霁无尘。
<br>
<br>　　骑别章台晚，舟行洛水春。知君梁苑去，日见白华新。
<br>
<br>　　卷139_22  「洛中送人还江东」储光羲
<br>
<br>　　洛城春雨霁，相送下江乡。树绿天津道，山明伊水阳。
<br>
<br>　　孤舟从此去，客思一何长。直望清波里，唯馀落日光。
<br>
<br>　　卷139_23  「送姚六昆客任会稽何大蹇任孟县」储光羲
<br>
<br>　　越城临渤剩晋国在河汾。仙绶两乡意，青郊一路分。
<br>
<br>　　野棠春未发，田雀暮成群。他日思吴会，尝因西北云。
<br>
<br>　　卷139_24  「洛潭送人觐省」储光羲
<br>
<br>　　清洛带芝田，东流入大川。舟轻水复急，别望杳如仙。
<br>
<br>　　细草生春岸，明霞散早天。送君唯一曲，当是白华篇。
<br>
<br>　　卷139_25  「送人随大夫和蕃」储光羲
<br>
<br>　　西方有六国，国国愿来宾。圣主今无外，怀柔遣使臣。
<br>
<br>　　大夫开幕府，才子作行人。解剑聊相送，边城二月春。
<br>
<br>　　卷139_26  「仲夏饯魏四河北觐叔」储光羲
<br>
<br>　　落日临御沟，送君还北州。树凉征马去，路暝归人愁。
<br>
<br>　　吴岳夏云尽，渭河秋水流。东篱摘芳菊，想见竹林游。
<br>
<br>　　卷139_27  「送人寻裴斐」储光羲
<br>
<br>　　柱史回清宪，谪居临汉川。迟君千里驾，方外赏云泉。
<br>
<br>　　路断因春水，山深隔暝烟。湘江见游女，寄摘一枝莲。
<br>
<br>　　卷139_28  「陇头水送别」储光羲
<br>
<br>　　相送陇山头，东西陇水流。从来心胆盛，今日为君愁。
<br>
<br>　　暗雪迷征路，寒云隐戍楼。唯馀旌旆影，相逐去悠悠。
<br>
<br>　　卷139_29  「送王上人还襄阳」储光羲
<br>
<br>　　朝看法云散，知有至人还。送客临伊水，行车出故关。
<br>
<br>　　天花满南国，精舍在空山。虽复时来去，中心长日闲。
<br>
<br>　　卷139_30  「官庄池观竞渡」储光羲
<br>
<br>　　落日吹箫管，清池发棹歌。船争先后渡，岸激去来波。
<br>
<br>　　水叶藏鱼鸟，林花间绮罗。踟蹰仙女处，犹似望天河。
<br>
<br>　　卷139_31  「重寄虬上人」储光羲
<br>
<br>　　一作云峰别，三看花柳朝。青山隔远路，明月空长霄。
<br>
<br>　　鹊浴西江雨，鸡鸣东海潮。此情劳梦寐，况道双林遥。
<br>
<br>　　卷139_32  「蓝上茅茨期王维补阙」储光羲
<br>
<br>　　山中人不见，云去夕阳过。浅濑寒鱼少，丛兰秋蝶多。
<br>
<br>　　老年疏世事，幽性乐天和。酒熟思才子，溪头望玉珂。
<br>
<br>　　卷139_33  「大T得长字韵时任安宜尉」储光羲
<br>
<br>　　大道启元命，时人居太康。中朝发玄泽，下国被天光。
<br>
<br>　　明诏始端午，初筵当履霜。鼓鼙迎爽气，羽a映新阳。
<br>
<br>　　太守即悬圃，淮夷成葆疆。小臣惭下位，拜手颂灵长。
<br>
<br>　　卷139_34  「同张侍御鼎和京兆萧兵曹华岁晚南园」储光羲
<br>
<br>　　公府传休沐，私庭效陆沉。方知从大隐，非复在幽林。
<br>
<br>　　阙下忠贞志，人间孝友心。既将冠盖雅，仍与薜萝深。
<br>
<br>　　寒变中园柳，春归上苑禽。池涵青草色，山带白云阴。
<br>
<br>　　潘岳闲居赋，钟期流水琴。一经当自足，何用遗黄金。
<br>
<br>　　卷139_35  「奉酬张五丈垂赠」储光羲
<br>
<br>　　彩服去江汜，白云生大梁。星辰动异色，羔雁成新行。
<br>
<br>　　日望天朝近，时忧郢路长。情言间P轴，惠念及沧浪。
<br>
<br>　　松柏以之茂，江湖亦自忘。贾生方吊屈，岂敢比南昌。
<br>
<br>　　卷139_36  「秦中守岁」储光羲
<br>
<br>　　众星已穷次，青帝方行春。永感易成戚，离居难重陈。
<br>
<br>　　阖门守初夜，燎火到清晨。或念无生法，多伤未出尘。
<br>
<br>　　广庭日将晏，虚室自为宾。愿以桑榆末，常逢甲子新。
<br>
<br>　　卷139_37  「献高使君大T作」储光羲
<br>
<br>　　肃穆郊毕，工歌赏事并。三朝遵湛露，一道洽仁明。
<br>
<br>　　布德言皆应，无为物自成。花添罗绮色，莺乱管弦声。
<br>
<br>　　独有同高唱，空陪乐太平。
<br>
<br>　　卷139_38  「荥阳马氏二子」储光羲
<br>
<br>　　圣君封太岳，十月建行旃。辇路开千里，寒云霁九天。
<br>
<br>　　故人多侍从，二子留伊川。河兖冰初合，关城月屡圆。
<br>
<br>　　暝过荥水上，闻说郑卿贤。材蔽行人右，名居东里先。
<br>
<br>　　制岩开别业，桑柘亦依然。待至金园侧，相将居一廛。
<br>
<br>　　卷139_39  「观竞渡」储光羲
<br>
<br>　　大夫沉楚水，千祀国人哀。习棹江流长，迎神雨雾开。
<br>
<br>　　标随绿云动，船逆清波来。下怖鱼龙起，上惊凫雁回。
<br>
<br>　　能令秋大有，鼓吹远相催。
<br>
<br>　　卷139_40  「太学贻张筠」储光羲
<br>
<br>　　璧池忝门子，俄顷变炎凉。绿竹深虚馆，清流响洞房。
<br>
<br>　　园林在建业，新友去咸阳。中夜鼓钟静，初秋漏刻长。
<br>
<br>　　浮云开太室，华盖上明堂。空此远相望，劳歌还自伤。
<br>
<br>　　卷139_41  「田家即事」储光羲
<br>
<br>　　桑柘悠悠水蘸堤，晚风晴景不妨犁。高机犹织卧蚕子，
<br>
<br>　　下坂饥逢饷v妻。杏色满林羊酪熟，麦凉浮垄雉媒低。
<br>
<br>　　生时乐死皆由命，事在皇天志不迷。
<br>
<br>　　卷139_42  「洛阳道五首献吕四郎中」储光羲
<br>
<br>　　洛水春冰开，洛城春水绿。朝看大道上，落花乱马足。
<br>
<br>　　剧孟不知名，千金买宝剑。出入平津邸，自言娇且艳。
<br>
<br>　　大道直如发，春日佳气多。五陵贵公子，双双鸣玉珂。
<br>
<br>　　春风二月时，道傍柳堪把。上枝覆官阁，下枝覆车马。
<br>
<br>　　洛水照千门，千门碧空里。少年不得志，走马游新市。
<br>
<br>　　卷139_43  「同武平一员外游湖」储光羲
<br>
<br>　　竹吹留歌扇，莲香入舞衣。前溪多曲溆，乘兴莫先归。
<br>
<br>　　卷139_44  「长安道」储光羲
<br>
<br>　　鸣鞭过酒肆，服游倡门。百万一时尽，含情无片言。
<br>
<br>　　西行一千里，暝色生寒树。暗闻歌吹声，知是长安路。
<br>
<br>　　卷139_45  「江南曲四首」储光羲
<br>
<br>　　绿江深见底，高浪直翻空。惯是湖边住，舟轻不畏风。
<br>
<br>　　逐流牵荇叶，缘岸摘芦苗。为惜鸳鸯鸟，轻轻动画桡。
<br>
<br>　　日暮长江里，相邀归渡头。落花如有意，来去逐船流。
<br>
<br>　　隔江看树色，沿月听歌声。不是长干住，那从此路行。
<br>
<br>　　卷139_46  「关山月」储光羲
<br>
<br>　　一雁过连营，繁霜覆古城。胡笳在何处，半夜起边声。
<br>
<br>　　卷139_47  「玉真公主山居」储光羲
<br>
<br>　　山北天泉苑，山西凤女家。不言沁园好，独隐武陵花。
<br>
<br>　　卷139_48  「沧浪峡（一作储嗣宗诗）」储光羲
<br>
<br>　　沧浪临古道，道上若成尘。自有沧浪峡，谁为无事人。
<br>
<br>　　卷139_49  「奉真观」储光羲
<br>
<br>　　真门迥向北，驰道直向西。为与天光近，云色成虹霓。
<br>
<br>　　卷139_50  「明妃曲四首」储光羲
<br>
<br>　　西行陇上泣胡天，南向云中指渭川。
<br>
<br>　　毳幕夜来时宛转，何由得似汉王边。
<br>
<br>　　胡王知妾不胜悲，乐府皆传汉国辞。
<br>
<br>　　朝来马上箜篌引，稍似宫中闲夜时。
<br>
<br>　　日暮惊沙乱雪飞，傍人相劝易罗衣。
<br>
<br>　　强来前殿看歌舞，共待单于夜猎归。
<br>
<br>　　彩骑双双引宝车，羌笛两两奏胡笳。
<br>
<br>　　若为别得横桥路，莫隐宫中玉树花。
<br>
<br>　　卷139_51  「同武平一员外游湖五首时武贬金坛令」储光羲
<br>
<br>　　红荷碧筱夜相鲜，皂盖兰桡浮翠筵。
<br>
<br>　　舟中对舞邯郸曲，月下双弹卢女弦。
<br>
<br>　　青林碧屿暗相期，缓楫挥觥欲赋诗。
<br>
<br>　　借问高歌凡几转，河低月落五更时。
<br>
<br>　　朝来仙阁听弦歌，暝入花亭见绮罗。
<br>
<br>　　池边命酒怜风月，浦口回船惜芰荷。
<br>
<br>　　朦胧竹影蔽岩扉，淡荡荷风飘舞衣。
<br>
<br>　　舟寻绿水宵将半，月隐青林人未归。
<br>
<br>　　花潭竹屿傍幽蹊，画楫浮空入夜溪。
<br>
<br>　　芰荷覆水船难进，歌舞留人月易低。
<br>
<br>　　卷139_52  「题茅山华阳洞」储光羲
<br>
<br>　　华阳洞口片云飞，细雨饔湿衣。
<br>
<br>　　玉箫遍满仙坛上，应是茅家兄弟归。
<br>
<br>　　卷139_53  「寄孙山人」储光羲
<br>
<br>　　新林二月孤舟还，水满清江花满山。
<br>
<br>　　借问故园隐君子，时时来往住人间。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
