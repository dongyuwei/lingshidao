<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷五十
<br>
<br>　　卷50_1  「奉和上元T宴应诏」杨炯
<br>
<br>　　甲乙遇灾年，周隋送上弦。妖星六丈出，l气七重悬。
<br>
<br>　　赤县空无主，苍生欲问天。龟龙开宝命，云火昭灵庆。
<br>
<br>　　万物睹真人，千秋逢圣政。祖宗玄泽远，文武休光盛。
<br>
<br>　　大号域中平，皇威天下惊。参辰昭文物，宇宙浃声名。
<br>
<br>　　汉后三章令，周王五伐兵。匈奴穷地角，本自远正朔。
<br>
<br>　　骄子起天街，由来亏礼乐。一衣扫风雨，再战夷屯剥。
<br>
<br>　　清明日月旦，萧索烟云涣。寒暑既平分，阴阳复贞观。
<br>
<br>　　惟神谐妙物，乃圣符幽赞。下武发祯祥，平阶属会昌。
<br>
<br>　　金泥封日观，璧水匝明堂。业盛勋华德，兴包天地皇。
<br>
<br>　　孝思义罔极，易礼光前式。天焕三辰辉，灵书五云色。
<br>
<br>　　敬时穷发敛，卜代盈千亿。五纬聚华轩，重光入望园。
<br>
<br>　　公卿论至道，天子拜昌言。雷解初开出，星空即便元。
<br>
<br>　　瑶台凉景荐，银阙秋阴遍。百戏骋鱼龙，千门壮宫殿。
<br>
<br>　　深仁洽蛮徼，恺乐周寰县。宣室召群臣，明庭礼百神。
<br>
<br>　　仰德还符日，沾恩更似春。襄城非牧竖，楚国有巴人。
<br>
<br>　　卷50_2  「广溪峡」杨炯
<br>
<br>　　广溪三峡首，旷望兼川陆。山路绕羊肠，江城镇鱼腹。
<br>
<br>　　乔林百丈偃，飞水千寻瀑。惊浪回高天，盘涡转深谷。
<br>
<br>　　汉氏昔云季，中原争逐鹿。天下有英雄，襄阳有龙伏。
<br>
<br>　　常山集军旅，永安兴版筑。池台忽已倾，邦家遽沦覆。
<br>
<br>　　庸才若刘禅，忠佐为心腹。设险犹可存，当无贾生哭。
<br>
<br>　　卷50_3  「巫峡」杨炯
<br>
<br>　　三峡七百里，唯言巫峡长。重岩不极，叠嶂凌苍苍。
<br>
<br>　　绝壁横天险，莓苔烂锦章。入夜分明见，无风波浪狂。
<br>
<br>　　忠信吾所蹈，泛舟亦何伤。可以涉砥柱，可以浮吕梁。
<br>
<br>　　美人今何在，灵芝徒有芳。山空夜猿啸，征客泪沾裳。
<br>
<br>　　卷50_4  「西陵峡」杨炯
<br>
<br>　　绝壁耸万仞，长波射千里。盘薄荆之门，滔滔南国纪。
<br>
<br>　　楚都昔全盛，高丘@望祀。秦兵一旦侵，夷陵火潜起。
<br>
<br>　　四维不复设，关塞良难恃。洞庭且忽焉，孟门终已矣。
<br>
<br>　　自古天地辟，流为峡中水。行旅相赠言，风涛无极已。
<br>
<br>　　及余践斯地，瑰奇信为美。江山若有灵，千载伸知己。
<br>
<br>　　卷50_5  「从军行」杨炯
<br>
<br>　　烽火照西京，心中自不平。牙璋辞凤阙，铁骑绕龙城。
<br>
<br>　　雪暗凋旗画，风多杂鼓声。宁为百夫长，胜作一书生。
<br>
<br>　　卷50_6  「刘生」杨炯
<br>
<br>　　卿家本六郡，年长入三秦。白璧酬知己，黄金谢主人。
<br>
<br>　　剑锋生赤电，马足起红尘。日暮歌钟发，喧喧动四邻。
<br>
<br>　　卷50_7  「骢马」杨炯
<br>
<br>　　骢马铁连钱，长安侠少年。帝畿平若水，官路直如弦。
<br>
<br>　　夜玉妆车轴，秋金铸马鞭。风霜但自保，穷达任皇天。
<br>
<br>　　卷50_8  「出塞」杨炯
<br>
<br>　　塞外欲纷纭，雌雄犹未分。明堂占气色，华盖辨星文。
<br>
<br>　　二月河魁将，三千太乙军。丈夫皆有志，会见立功勋。
<br>
<br>　　卷50_9  「有所思」杨炯
<br>
<br>　　贱妾留南楚，征夫向北燕。三秋方一日，少别比千年。
<br>
<br>　　不掩购炻疲无论数绿钱。相思明月夜，迢递白云天。
<br>
<br>　　卷50_10  「梅花落」杨炯
<br>
<br>　　窗外一株梅，寒花五出开。影随朝日远，香逐便风来。
<br>
<br>　　泣对铜钩障，愁看玉镜台。行人断消息，春恨几裴回。
<br>
<br>　　卷50_11  「折杨柳」杨炯
<br>
<br>　　边地遥无极，征人去不还。秋容凋翠羽，别泪损红颜。
<br>
<br>　　望断流星驿，心驰明月关。藁砧何处在，杨柳自堪攀。
<br>
<br>　　卷50_12  「紫骝马」杨炯
<br>
<br>　　侠客重周游，金鞭控紫骝。蛇弓白羽箭，鹤辔赤茸F.
<br>
<br>　　发迹来南海，长鸣向北州。匈奴今未灭，画地取封侯。
<br>
<br>　　卷50_13  「战城南」杨炯
<br>
<br>　　塞北途辽远，城南战苦辛。幡旗如鸟翼，甲胄似鱼鳞。
<br>
<br>　　冻水寒伤马，悲风愁杀人。寸心明白日，千里暗黄尘。
<br>
<br>　　卷50_14  「送临津房少府」杨炯
<br>
<br>　　岐路三秋别，江津万里长。烟霞驻征盖，弦奏促飞觞。
<br>
<br>　　阶树含斜日，池风泛早凉。赠言未终竟，流涕忽沾裳。
<br>
<br>　　卷50_15  「送丰城王少府」杨炯
<br>
<br>　　愁结乱如麻，长天照落霞。离亭隐乔树，沟水浸平沙。
<br>
<br>　　左尉才何屈，东关望渐赊。行看转牛斗，持此报张华。
<br>
<br>　　卷50_16  「送郑州周司空」杨炯
<br>
<br>　　汉国临清渭，京城枕浊河。居人下珠泪，宾御促骊歌。
<br>
<br>　　望极关山远，秋深烟雾多。唯馀三五夕，明月暂经过。
<br>
<br>　　卷50_17  「送梓州周司功」杨炯
<br>
<br>　　御沟一相送，征马屡盘桓。言笑方无日，离忧独未宽。
<br>
<br>　　举杯聊劝酒，破涕暂为欢。别后风清夜，思君蜀路难。
<br>
<br>　　卷50_18  「送杨处士反初卜居曲江」杨炯
<br>
<br>　　雁门归去远，垂老脱袈裟。萧寺休为客，曹溪便寄家。
<br>
<br>　　绿琪千岁树，黄槿四时花。别怨应无限，门前桂水斜。
<br>
<br>　　卷50_19  「途中」杨炯
<br>
<br>　　悠悠辞鼎邑，去去指金墉。途路盈千里，山川亘百重。
<br>
<br>　　风行常有地，云出本多峰。郁郁园中柳，亭亭山上松。
<br>
<br>　　客心殊不乐，乡泪独无从。
<br>
<br>　　卷50_20  「送刘校书从军」杨炯
<br>
<br>　　天将下三宫，星门召五戎。坐谋资庙略，飞檄伫文雄。
<br>
<br>　　赤土流星剑，乌号明月弓。秋阴生蜀道，杀气绕湟中。
<br>
<br>　　风雨何年别，琴尊此日同。离亭不可望，沟水自西东。
<br>
<br>　　卷50_21  「游废观」杨炯
<br>
<br>　　青幛倚丹田，荒凉数百年。独知小山桂，尚识大罗天。
<br>
<br>　　药败金炉火，苔昏玉女泉。岁时无壁画，朝夕有阶烟。
<br>
<br>　　花柳三春节，江山四望悬。悠然出尘网，从此狎神仙。
<br>
<br>　　卷50_22  「和石侍御山庄」杨炯
<br>
<br>　　烟霞非俗宇，岩壑只幽居。水浸何曾畎，荒郊不复锄。
<br>
<br>　　影浓山树密，香浅泽花疏。阔堑防斜径，平堤夹小渠。
<br>
<br>　　莲房若个实，竹节几重虚。萧然隔城市，酌醴焚枯鱼。
<br>
<br>　　卷50_23  「送李庶子致仕还洛」杨炯
<br>
<br>　　此地倾城日，由来供帐华。亭逢李广骑，门接邵平瓜。
<br>
<br>　　原野烟氛匝，关河游望赊。白云断岩岫，绿草覆江沙。
<br>
<br>　　诏赐扶阳宅，人荣御史车。灞池一相送，流涕向烟霞。
<br>
<br>　　卷50_24  「早行」杨炯
<br>
<br>　　敞朗东方彻，阑干北斗斜。地气俄成雾，天云渐作霞。
<br>
<br>　　河流才辨马，岩路不容车。阡陌经三岁，闾阎对五家。
<br>
<br>　　露文沾细草，风影转高花。日月从来惜，关山犹自赊。
<br>
<br>　　卷50_25  「和崔司空伤姬人」杨炯
<br>
<br>　　昔时南浦别，鹤怨宝琴弦。今日东方至，鸾销珠镜前。
<br>
<br>　　水流衔砌咽，月影向窗悬。妆匣凄馀粉，熏炉灭旧烟。
<br>
<br>　　晚庭摧玉树，寒帐委金莲。佳人不再得，云日几千年。
<br>
<br>　　卷50_26  「和骞右丞省中暮望」杨炯
<br>
<br>　　故事闲台阁，仙门蔼已深。旧章窥复道，云幌肃重阴。
<br>
<br>　　玄律葭灰变，青阳斗柄临。年光摇树色，春气绕兰心。
<br>
<br>　　风响高窗度，流痕曲岸侵。天门总枢辖，人镜辨衣簪。
<br>
<br>　　日暮南宫静，瑶华振雅音。
<br>
<br>　　卷50_27  「和酬虢州李司法」杨炯
<br>
<br>　　唇齿标形胜，关河壮邑居。寒山抵方伯，秋水面鸿胪。
<br>
<br>　　君子从游宦，忘情任卷舒。风霜下刀笔，轩盖拥门闾。
<br>
<br>　　平野芸黄遍，长洲鸿雁初。菊花宜泛酒，浦叶好裁书。
<br>
<br>　　昔我芝兰契，悠然云雨疏。非君重千里，谁肯惠双鱼。
<br>
<br>　　卷50_28  「和郑雠校内省眺瞩思乡怀友」杨炯
<br>
<br>　　铜门初下辟，石馆始沉研。游雾千金字，飞云五色笺。
<br>
<br>　　楼台横紫极，城阙俯青田。暄入瑶房里，春回玉宇前。
<br>
<br>　　霞文埋落照，风物澹归烟。翰墨三馀隙，关山四望悬。
<br>
<br>　　颓峰暌酌羽，流水旷鸣弦。虽欣承白雪，终恨隔青天。
<br>
<br>　　卷50_29  「和F上人伤果禅师」杨炯
<br>
<br>　　净业初中日，浮生大小年。无人本无我，非后亦非前。
<br>
<br>　　箫鼓旁喧地，龙蛇直映天。法门摧栋宇，觉海破舟船。
<br>
<br>　　书镇秦王饷，经文宋国传。声华周百亿，风烈被三千。
<br>
<br>　　芜没青园寺，荒凉紫陌田。德音殊未远，拱木已生烟。
<br>
<br>　　卷50_30  「和刘侍郎入隆唐观」杨炯
<br>
<br>　　福地阴阳合，仙都日月开。山川临四险，城树隐三台。
<br>
<br>　　伏槛排云出，飞轩绕涧回。参差凌倒影，潇洒轶浮埃。
<br>
<br>　　百果珠为实，群峰锦作苔。悬萝暗疑雾，瀑布响成雷。
<br>
<br>　　方士烧丹液，真人泛玉杯。还如问桃水，更似得蓬莱。
<br>
<br>　　汉帝求仙日，相如作赋才。自然金石奏，何必上天台。
<br>
<br>　　卷50_31  「和辅先入昊天观星瞻」杨炯
<br>
<br>　　遁甲爰皇里，星占太乙宫。天门开奕奕，佳气郁葱葱。
<br>
<br>　　碧落三乾外，黄图四海中。邑居环若水，城阙抵新丰。
<br>
<br>　　玉槛昆仑侧，金枢地轴东。上真朝北斗，元始咏南风。
<br>
<br>　　汉君祠五帝，淮王礼八公。道书编竹简，灵液灌梧桐。
<br>
<br>　　草茂琼阶绿，花繁宝树红。石楼纷似画，地镜淼如空。
<br>
<br>　　桑海年应积，桃源路不穷。黄轩若有问，三月住崆峒。
<br>
<br>　　卷50_32  「和刘长史答十九兄」杨炯
<br>
<br>　　帝尧平百姓，高祖宅三秦。子弟分河岳，衣冠动缙绅。
<br>
<br>　　盛名恒不陨，历代几相因。街巷涂山曲，门闾洛水滨。
<br>
<br>　　五龙金作友，一子玉为人。宝剑丰城气，明珠魏国珍。
<br>
<br>　　风标自落落，文质且彬彬。共许刁元亮，同推周伯仁。
<br>
<br>　　石城俯天阙，钟阜对江津。骥足方遐骋，狼心独未驯。
<br>
<br>　　鼓鼙鸣九域，风火集重。城势馀三板，兵威乏四邻。
<br>
<br>　　居然混玉石，直置保松筠。耿介酬天子，危言数贼臣。
<br>
<br>　　钟仪琴未奏，苏武节犹新。受禄宁辞死，扬名不顾身。
<br>
<br>　　精诚动天地，忠义感明神。怪鸟俄垂翼，修蛇竟暴鳞。
<br>
<br>　　来朝拜休命，述职下梁岷。善政驰金马，嘉声绕玉轮。
<br>
<br>　　三荆忽有赠，四海更相亲。宫徵谐鸣石，光辉掩烛银。
<br>
<br>　　山川遥满目，零露坐沾巾。友爱光天下，恩波浃后尘。
<br>
<br>　　懦夫仰高节，下里继阳春。
<br>
<br>　　卷50_33  「夜送赵纵」杨炯
<br>
<br>　　赵氏连城璧，由来天下传。送君还旧府，明月满前川。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
