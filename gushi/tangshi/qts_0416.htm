<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百一十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百一十六
<br>
<br>　　卷416_1  「酬乐天春寄微之」元稹
<br>
<br>　　鹦心明黠雀幽蒙，何事相将尽入笼。君避海鲸惊浪里，
<br>
<br>　　我随巴蟒瘴烟中。千山塞路音书绝，两地知春历日同。
<br>
<br>　　一树梅花数升酒，醉寻江岸哭东风。
<br>
<br>　　卷416_2  「酬乐天舟泊夜读微之诗」元稹
<br>
<br>　　知君暗泊西江岸，读我闲诗欲到明。
<br>
<br>　　今夜通州还不睡，满山风雨杜鹃声。
<br>
<br>　　卷416_3  「酬乐天武关南见微之题山石榴花诗」元稹
<br>
<br>　　比因酬赠为花时，不为君行不复知。
<br>
<br>　　又更几年还共到，满墙尘土两篇诗。
<br>
<br>　　卷416_4  「酬乐天见寄」元稹
<br>
<br>　　三千里外巴蛇穴，四十年来司马官。瘴色满身治不尽，
<br>
<br>　　疮痕刮骨洗应难。常甘人向衰容薄，独讶君将旧眼看。
<br>
<br>　　前日诗中高盖字，至今唇舌遍长安。
<br>
<br>　　卷416_5  「酬乐天得稹所寄丝布白轻庸制成衣服以诗报之」元稹
<br>
<br>　　湓城万里隔巴庸，薄绨轻共一封。腰带定知今瘦小，
<br>
<br>　　衣衫难作远裁缝。唯愁书到炎凉变，忽见诗来意绪浓。
<br>
<br>　　春草绿茸云色白，想君骑马好仪容。
<br>
<br>　　卷416_6  「和乐天寻郭道士不遇（昔尝为僧，于荆州相别）」元稹
<br>
<br>　　昔年我见杯中渡，今日人言鹤上逢。两虎定随千岁鹿，
<br>
<br>　　双林添作几株松。方瞳应是新烧药，短脚知缘旧施舂。
<br>
<br>　　为僧时先有脚疾。欲请僧繇远相画，苦愁频变本形容。
<br>
<br>　　卷416_7  「酬乐天寄生衣」元稹
<br>
<br>　　秋茅处处流^疟，夜鸟声声哭瘴云。
<br>
<br>　　羸骨不胜纤细物，欲将文服却还君。
<br>
<br>　　卷416_8  「酬乐天得微之诗知通州事因成四首」元稹
<br>
<br>　　茅檐屋舍竹篱州，虎怕偏蹄蛇两头。暗蛊有时迷酒影，
<br>
<br>　　浮尘向日似波流。沙含水弩多伤骨，田仰刀少用牛。
<br>
<br>　　知得共君相见否，近来魂梦转悠悠。
<br>
<br>　　平地才应一顷馀，阁栏都大似巢居。入衙官吏声疑鸟，
<br>
<br>　　下峡舟船腹似鱼。市井无钱论尺丈，田畴付火罢耘锄。
<br>
<br>　　此中愁杀须甘分，惟惜平生旧著书。
<br>
<br>　　哭鸟昼飞人少见，伥魂夜啸虎行多。满身沙虱无防处，
<br>
<br>　　独脚山魈不奈何。甘受鬼神侵骨髓，常忧岐路处风波。
<br>
<br>　　南歌未有东西分，敢唱沦浪一字歌。
<br>
<br>　　荒芜满院不能锄，甑有尘埃圃乏蔬。定觉身将囚一种，
<br>
<br>　　未知生共死何如。饥摇困尾丧家狗，热暴枯鳞失水鱼。
<br>
<br>　　苦境万般君莫问，自怜方寸本来虚。
<br>
<br>　　卷416_9  「酬乐天闻李尚书拜相以诗见贺」元稹
<br>
<br>　　初因弹劾死东川，又为亲情弄化权。百口共经三峡水，
<br>
<br>　　一时重上两漫天。尚书入用虽旬月，司马衔冤已十年。
<br>
<br>　　若待更遭秋瘴后，便愁平地有重泉。
<br>
<br>　　卷416_10  「酬乐天叹穷愁见寄」元稹
<br>
<br>　　病煎愁绪转纷纷，百里何由说向君。老去心情随日减，
<br>
<br>　　远来书信隔年闻。三冬有电连春雨，九月无霜尽火云。
<br>
<br>　　并与巴南终岁热，四时谁道各平分。
<br>
<br>　　卷416_11  「酬乐天三月三日见寄」元稹
<br>
<br>　　当年此日花前醉，今日花前病里销。
<br>
<br>　　独倚破帘闲怅望，可怜虚度好春朝。
<br>
<br>　　卷416_12  「酬乐天叹损伤见寄」元稹
<br>
<br>　　前途何在转茫茫，渐老那能不自伤。病为怕风多睡月，
<br>
<br>　　起因花药暂扶床。函关气索迷真侣，峡水波翻碍故乡。
<br>
<br>　　唯有秋来两行泪，对君新赠远诗章。
<br>
<br>　　卷416_13  「瘴塞」元稹
<br>
<br>　　瘴塞巴山哭鸟悲，红妆少妇敛啼眉。
<br>
<br>　　殷勤奉药来相劝，云是前年欲病时。
<br>
<br>　　卷416_14  「红荆」元稹
<br>
<br>　　庭中栽得红荆树，十月花开不待春。
<br>
<br>　　直到孩提尽惊怪，一家同是北来人。
<br>
<br>　　卷416_15  「黄草峡听柔之琴二首」元稹
<br>
<br>　　胡笳夜奏塞声寒，是我乡音听渐难。
<br>
<br>　　料得小来辛苦学，又因知向峡中弹。
<br>
<br>　　别鹤凄清觉露寒，离声渐咽命雏难。
<br>
<br>　　怜君伴我涪州宿，犹有心情彻夜弹。
<br>
<br>　　卷416_16  「书剑」元稹
<br>
<br>　　渝工剑刃皆欧冶，巴吏书踪尽子云。
<br>
<br>　　唯我心知有来处，泊船黄草夜思君。
<br>
<br>　　卷416_17  「内状诗寄杨、白二员外（时知制诰）」元稹
<br>
<br>　　天门暗辟玉b，昼送中枢晓禁清。彤管内人书细腻，
<br>
<br>　　金奁御印篆分明。冲街不避将军令，跋敕兼题宰相名。
<br>
<br>　　南省郎官谁待诏，与君将向世间行。
<br>
<br>　　卷416_18  「别毅郎（此后三首，工部侍郎时诗）」元稹
<br>
<br>　　尔爷只为一杯酒，此别那知死与生。
<br>
<br>　　儿有何辜才七岁，亦教儿作瘴江行。
<br>
<br>　　爱惜尔爷唯有我，我今憔悴望何人。
<br>
<br>　　伤心自比笼中鹤，翦尽翅翎愁到身。
<br>
<br>　　卷416_19  「自责」元稹
<br>
<br>　　犀带金鱼束紫袍，不能将命报分毫。
<br>
<br>　　他时得见牛常侍，为尔君前捧佩刀。
<br>
<br>　　卷416_20  「送公度之福建（此后并同州刺史时作）」元稹
<br>
<br>　　棠阴犹在建溪矶，此去那论是与非。
<br>
<br>　　若见白头须尽敬，恐曾江岸识胡威。
<br>
<br>　　卷416_21  「喜五兄自泗州至」元稹
<br>
<br>　　眼中三十年来泪，一望南云一度垂。
<br>
<br>　　惭愧临淮李常侍，远教形影暂相随。
<br>
<br>　　卷416_22  「杏花」元稹
<br>
<br>　　常年出入右银台，每怪春光例早回。
<br>
<br>　　惭愧杏园行在景，同州园里也先开。
<br>
<br>　　卷416_23  「第三岁日咏春风，凭杨员外寄长安柳」元稹
<br>
<br>　　三日春风已有情，拂人头面稍怜轻。
<br>
<br>　　殷勤为报长安柳，莫惜枝条动软声。
<br>
<br>　　卷416_24  「赠别杨员外巨源」元稹
<br>
<br>　　忆昔西河县下时，青山憔悴宦名卑。揄扬陶令缘求酒，
<br>
<br>　　结托萧娘只在诗。朱紫衣裳浮世重，苍黄岁序长年悲。
<br>
<br>　　白头后会知何日，一盏烦君不用辞。
<br>
<br>　　卷416_25  「寄乐天二首」元稹
<br>
<br>　　荣辱升沉影与身，世情谁是旧雷陈。唯应鲍叔犹怜我，
<br>
<br>　　自保曾参不杀人。山入白楼沙苑暮，潮生沧海野塘春。
<br>
<br>　　老逢佳景唯惆怅，两地各伤何限神。
<br>
<br>　　论才赋命不相干，凤有文章雉有冠。羸骨欲销犹被刻，
<br>
<br>　　疮痕未没又遭弹。剑头已折藏须盖，丁字虽刚屈莫难。
<br>
<br>　　休学州前罗刹石，一生身敌海波澜。
<br>
<br>　　卷416_26  「听妻弹别鹤操」元稹
<br>
<br>　　别鹤声声怨夜弦，闻君此奏欲潸然。
<br>
<br>　　商瞿五十知无子，更付琴书与仲宣。
<br>
<br>　　卷416_27  「和王侍郎酬广宣上人观放榜后相贺」元稹
<br>
<br>　　渥洼徒自有权奇，伯乐书名世始知。竞走墙前希得俊，
<br>
<br>　　高悬日下表无私。都中纸贵流传后，海外金填姓字时。
<br>
<br>　　珍重刘繇因首荐，为君送和碧云诗。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
