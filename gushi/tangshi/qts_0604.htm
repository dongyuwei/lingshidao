<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百零四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷六百零四
<br>
<br>　　卷604_1  「送前汝州李侍御罢归宣城」许棠
<br>
<br>　　吟诗早得名，戴豸又加荣。下国闲归去，他人少此情。
<br>
<br>　　云移寒峤出，烧夹夜江明。重引池塘思，还登谢x城。
<br>
<br>　　卷604_2  「失题（一作送前汝州李侍御罢归宣城第二首）」许棠
<br>
<br>　　独夜长城下，孤吟近北辰。半天初去雁，穷碛远来人。
<br>
<br>　　月黯氛埃积，风膻帐幕邻。惟闻防虏寇，不语暗伤神。
<br>
<br>　　卷604_3  「送裴拾遗宰下（一作赴畿令）」许棠
<br>
<br>　　受谪因廷谏，兹行不出关。直庐辞玉陛，上马向仙山。
<br>
<br>　　地古桑麻广，城偏仆御闲。县斋高枕卧，犹梦犯天颜。
<br>
<br>　　卷604_4  「隗嚣宫晚望」许棠
<br>
<br>　　西顾伊兰近，方惊滞极边。水随空谷转，山向夕阳偏。
<br>
<br>　　碛鸟多依地，胡云不满天。秋风动衰草，只觉犬羊膻。
<br>
<br>　　卷604_5  「江上行」许棠
<br>
<br>　　片席随高鸟，连天积浪间。苇宽云不匝，风广雨无闲。
<br>
<br>　　戍影临孤浦，潮痕在半山。东原归未得，荏苒滞江关。
<br>
<br>　　卷604_6  「登山」许棠
<br>
<br>　　信步上鸟道，不知身忽高。近空无世界，当楚见波涛。
<br>
<br>　　顶峭松多瘦，崖悬石尽牢。猕猴呼独散，隔水向人号。
<br>
<br>　　卷604_7  「哭宣城元征君」许棠
<br>
<br>　　高眠终不起，远趣固难知。琴剑今无主，园林旧许谁。
<br>
<br>　　苔封僧坐石，苇涨鹤翘池。后代传青史，方钦道德垂。
<br>
<br>　　卷604_8  「寄建州姚员外」许棠
<br>
<br>　　诬谮遭遐谪，明君即自知。乡遥辞剑外，身独向天涯。
<br>
<br>　　岭堠蛮云积，闽空瘴雨垂。南来终不遂，日探北归期。
<br>
<br>　　卷604_9  「送厉校书从事凤翔」许棠
<br>
<br>　　赴辟依丞相，超荣事岂同。城池当陇右，山水是关中。
<br>
<br>　　日有来巴使，秋高出塞鸿。旬休随大旆，应到九成宫。
<br>
<br>　　卷604_10  「春夜同厉文学先辈会宿」许棠
<br>
<br>　　江汉久分路，京关重聚吟。更为他夜约，方尽昔年心。
<br>
<br>　　月隔明河远，花藏宿鸟深。无眠将及曙，多是说山阴。
<br>
<br>　　卷604_11  「长安书情」许棠
<br>
<br>　　疏散过闲人，同人不在秦。近来惊白发，方解惜青春。
<br>
<br>　　僻寺居将遍，权门到绝因。行藏如此辈，何以谓谋身。
<br>
<br>　　卷604_12  「过故洛城」许棠
<br>
<br>　　七百数还穷，城池一旦空。夕阳唯照草，危堞不胜风。
<br>
<br>　　岸断河声别，田荒野色同。去来皆过客，何处问遗宫。
<br>
<br>　　卷604_13  「寄庐山贾处士」许棠
<br>
<br>　　时泰亦高眠，人皆谓不然。穷经休望辟，饵术止期仙。
<br>
<br>　　彭蠡波涵月，炉峰雪照天。常闻风雨夜，到晓在渔船。
<br>
<br>　　卷604_14  「下第东归留别郑侍郎」许棠
<br>
<br>　　无才副至公，岂是命难通。分合吟诗老，家宜逐浪空。
<br>
<br>　　别心悬阙下，归念极吴东。唯畏重回日，初情恐不同。
<br>
<br>　　卷604_15  「泗上早发」许棠
<br>
<br>　　独起无人见，长河夜泛时。平芜疑自动，落月似相随。
<br>
<br>　　楚外离空早，关西去已迟。渔歌闻不绝，却轸洞庭思。
<br>
<br>　　卷604_16  「赠天台僧」许棠
<br>
<br>　　赤城霞外寺，不忘旧登年。石上吟分海，楼中语近天。
<br>
<br>　　重游空有梦，再隐定无缘。独夜休行道，星辰静照禅。
<br>
<br>　　卷604_17  「冬夜与友人会宿」许棠
<br>
<br>　　君初离雁塞，我久滞雕阴。隔闰俱劳梦，通宵各话心。
<br>
<br>　　禁风吹漏出，原树映星沉。白昼常多事，无妨到晓吟。
<br>
<br>　　卷604_18  「送元遂上人归吴中」许棠
<br>
<br>　　落发在王畿，承恩著紫衣。印心谁受请，讲疏自携归。
<br>
<br>　　泛浦龙惊锡，禅云虎绕扉。吴中知久别，庵树想成围。
<br>
<br>　　卷604_19  「赠志空上人」许棠
<br>
<br>　　了了在心中，南宗与北宗。行高无外染，骨瘦是真容。
<br>
<br>　　饭野盂埋雪，禅云杖倚松。常修不住性，必拟老何峰。
<br>
<br>　　卷604_20  「边城晚望」许棠
<br>
<br>　　广漠杳无穷，孤城四面空。马行高碛上，日堕迥沙中。
<br>
<br>　　逼晓人移帐，当川树列风。迢迢河外路，知直去崆峒。
<br>
<br>　　卷604_21  「汴上暮秋」许棠
<br>
<br>　　独立长堤上，西风满客衣。日临秋草广，山接远天微。
<br>
<br>　　岸叶随波尽，沙云与鸟飞。秦人宁有素，去意自知归。
<br>
<br>　　卷604_22  「春日言怀」许棠
<br>
<br>　　东风万物新，独未到幽人。赋命自多蹇，阳和非不均。
<br>
<br>　　五陵三月暮，百越一家贫。早误闲眠处，无愁异此身。
<br>
<br>　　卷604_23  「奉天寒食书事」许棠
<br>
<br>　　处处无烟火，人家似暂空。晓林花落雨，寒谷鸟啼风。
<br>
<br>　　故里芳洲外，残春甸服中。谁知独西去，步步泣途穷。
<br>
<br>　　卷604_24  「长安寓居」许棠
<br>
<br>　　贫寄帝城居，交朋日自疏。愁迎离碛雁，梦逐出关书。
<br>
<br>　　经雨蝉声尽，兼风杵韵馀。谁知江徼塞，所忆在樵渔。
<br>
<br>　　卷604_25  「写怀」许棠
<br>
<br>　　此生居此世，堪笑复堪悲。在处有岐路，何人无别离。
<br>
<br>　　长当多难日，愁过少年时。穷达都判了，休闲镊白髭。
<br>
<br>　　卷604_26  「白菊」许棠
<br>
<br>　　所尚雪霜姿，非关落帽期。香飘风外别，影到月中疑。
<br>
<br>　　发在林凋后，繁当露冷时。人间稀有此，自古乃无诗。
<br>
<br>　　卷604_27  「中秋夜对月」许棠
<br>
<br>　　月月势皆圆，中秋朗最偏。万方期一夕，到晓是经年。
<br>
<br>　　影蔽星芒尽，光分物状全。惟应苦吟者，目断向遥天。
<br>
<br>　　卷604_28  「陪郢州张员外宴白雪楼」许棠
<br>
<br>　　高情日日闲，多宴雪楼间。洒槛江干雨，当筵天际山。
<br>
<br>　　带帆分浪色，驻乐话朝班。岂料羁浮者，樽前得解颜。
<br>
<br>　　卷604_29  「和薛侍御题兴善寺松」许棠
<br>
<br>　　何年钡匠牵满国响高名。半寺阴常匝，邻坊景亦清。
<br>
<br>　　代多无朽势，风定有馀声。自得天然状，非同涧底生。
<br>
<br>　　卷604_30  「题郑侍郎岩隐十韵」许棠
<br>
<br>　　朝退常归隐，真修大隐情。园林应得趣，岩谷自为名。
<br>
<br>　　野步难寻寺，闲吟少在城。树藏幽洞黑，花照远村明。
<br>
<br>　　海石分湖路，风泉递雨声。性高怜散逸，官达厌公卿。
<br>
<br>　　架引藤重长，阶延笋迸生。青门无到客，紫阁有来莺。
<br>
<br>　　物外身虽隐，区中望本清。终难依此境，坐卧避钧衡。
<br>
<br>　　卷604_31  「宿灵山兰若」许棠
<br>
<br>　　江心天半寺，一夕万缘空。地出浮云上，星摇积浪中。
<br>
<br>　　滴沤垂阁雨，吹桧送帆风。旦夕闻清磬，唯应是钓翁。
<br>
<br>　　卷604_32  「亲仁里双鹭」许棠
<br>
<br>　　双去双来日已频，只应知我是江人。对欹雪顶思寻水，
<br>
<br>　　更振霜翎恐染尘。三楚几时初失侣，五陵何树又栖身。
<br>
<br>　　天然不与凡禽类，傍砌听吟性自驯。
<br>
<br>　　卷604_33  「成纪书事二首」许棠
<br>
<br>　　东吴远别客西秦，怀旧伤时暗洒巾。满野多成无主冢，
<br>
<br>　　防边半是异乡人。山河再阔千馀里，城市曾经一百春。
<br>
<br>　　闲与将军议戎事，伊兰犹未绝胡尘。
<br>
<br>　　蹉跎远入犬羊中，荏苒将成白首翁。三楚田园归未得，
<br>
<br>　　五原岐路去无穷。天垂大野雕盘草，月落孤城角啸风。
<br>
<br>　　难问开元向前事，依稀犹认隗嚣宫。
<br>
<br>　　卷604_34  「秦中遇友人」许棠
<br>
<br>　　半生南走复西驰，愁过杨朱罢泣岐。远梦亦羞归海徼，
<br>
<br>　　贫游多是滞边陲。胡云不聚风无定，陇路难行栈更危。
<br>
<br>　　旦暮唯闻语征战，看看已欲废吟诗。
<br>
<br>　　卷604_35  「过分水岭」许棠
<br>
<br>　　陇山高共鸟行齐，瞰险盘空甚蹑梯。云势崩腾时向背，
<br>
<br>　　水声呜咽若东西。风兼雨气吹人面，石带冰棱碍马蹄。
<br>
<br>　　此去秦川无别路，隔崖穷谷却难迷。
<br>
<br>　　卷604_36  「讲德陈情上淮南李仆射八首」许棠
<br>
<br>　　天降贤人佐圣时，自然声教满华夷。英明不独中朝仰，
<br>
<br>　　清重兼闻外国知。凉夜酒醒多对月，晓庭公退半吟诗。
<br>
<br>　　梁城东下虽经战，风俗犹传守旧规。
<br>
<br>　　多朝轩冕冠乾坤，四海皆推圣最尊。楚玉已曾分卞玉，
<br>
<br>　　膺门依旧是龙门。筵开乐振高云动，城掩鼙收落日昏。
<br>
<br>　　尝念苍生如赤子，九州无处不沾恩。
<br>
<br>　　未领春闱望早清，况联戎阃控强兵。风威遍布江山静，
<br>
<br>　　教化高同日月明。九郡竟歌兼煮海，四方皆得共和羹。
<br>
<br>　　东南自此全无事，只为期年政已成。
<br>
<br>　　帝念淮家哒钇担牢笼山海委名臣。古来比德由无侣，
<br>
<br>　　当代同途岂有人。夜宴独吟梁苑月，朝游重见广陵春。
<br>
<br>　　多年疲瘵全苏息，须到讴谣日满秦。
<br>
<br>　　三纪吟诗望一名，丹霄待得白头成。已期到老还沾禄，
<br>
<br>　　无复偷闲却养生。当宴每垂听乐泪，望云长起忆山情。
<br>
<br>　　朱门旧是登龙客，初脱鱼鳞胆尚惊。
<br>
<br>　　东来淮海拜旌，不把公卿一字书。曾侍晚斋吟对雪，
<br>
<br>　　又容华馆食兼鱼。孤微自省恩非次，际会谁知分有馀。
<br>
<br>　　唯耻旧桥题处在，荣归无计似相如。
<br>
<br>　　平生南北逐蓬飘，待得名成鬓已凋。寒浦一从抛钓艇，
<br>
<br>　　旧林无处认风飙。程途虽喜关河尽，时节犹惊骨肉遥。
<br>
<br>　　愁策羸蹄更归去，乱山流水满翻潮。
<br>
<br>　　丹霄空把桂枝归，白首依前着布衣。当路公卿谁见待，
<br>
<br>　　故乡亲爱自疑非。东风乍喜还沧海，栖旅终愁出翠微。
<br>
<br>　　应念无媒居选限，二年须更守渔矶。
<br>
<br>　　卷604_37  「献独孤尚书」许棠
<br>
<br>　　虚抛南楚滞西秦，白首依前衣白身。退o已经三十载，
<br>
<br>　　登龙曾见一千人。魂离为役诗篇苦，泪竭缘嗟骨相贫。
<br>
<br>　　今日鞠躬高旆下，欲倾肝胆杳无因。
<br>
<br>　　卷604_38  「将过单于」许棠
<br>
<br>　　荒碛连天堡戍稀，日忧蕃寇却忘机。江山不到处皆到，
<br>
<br>　　陇雁已归时未归。行李亦须携战器，趋迎当便著戎衣。
<br>
<br>　　并州去路殊迢递，风雨何当达近畿。
<br>
<br>　　卷604_39  「贞女祠」许棠
<br>
<br>　　何穴藏贞骨，荒祠见旧颜。精灵应自在，云雨不相关。
<br>
<br>　　落石泉多咽，无风树尽闲。唯疑千古后，为瑞向人间。
<br>
<br>　　卷604_40  「宿华山」许棠
<br>
<br>　　异境良难测，非仙岂合游。星辰方满岳，风雨忽移舟。
<br>
<br>　　喷月泉垂壁，栖松鹤在楼。因知修养处，不必在嵩丘。
<br>
<br>　　卷604_41  「送张员外西川从事」许棠
<br>
<br>　　为郎不入朝，自是赴嘉招。豸角初离首，金章已在腰。
<br>
<br>　　剑横阴绿野，栈响近丹霄。迎驿应相续，悬愁去路遥。
<br>
<br>　　卷604_42  「题慈恩寺元遂上人院」许棠
<br>
<br>　　竹槛匝回廊，城中似外方。月云开作片，枝鸟立成行。
<br>
<br>　　径接河源润，庭容塔影凉。天台频去说，谁占最高房。
<br>
<br>　　卷604_43  「送杜仓曹往沧洲觐叔常侍」许棠
<br>
<br>　　浮阳横巨浸，南巷拥旌旃。别带秦城雨，行闻魏国蝉。
<br>
<br>　　碛鸿来每后，朝日见常先。东鄙云霞广，高林间水天。
<br>
<br>　　卷604_44  「雕阴道中作」许棠
<br>
<br>　　五月绥州北，途程少郁蒸。马依膻草聚，人抱浊河澄。
<br>
<br>　　迹固长城垒，冤深太子陵。往来经此地，悲苦有谁能。
<br>
<br>　　卷604_45  「留别从弟郴」许棠
<br>
<br>　　同承太岳胤，俱值太平时。丹陛怀趋计，沧洲负去期。
<br>
<br>　　久贫成蹭蹬，多病惜支离。宗分兼交分，吾知汝亦知。
<br>
<br>　　卷604_46  「寻山」许棠
<br>
<br>　　蹑履复支筇，深山草木中。隔溪遥避虎，当坞忽闻钟。
<br>
<br>　　落叶多相似，幽禽半不同。群猱呼却散，如此异林翁。
<br>
<br>　　卷604_47  「送徐侍御充南诏判官」许棠
<br>
<br>　　西去安夷落，乘轺从节行。彤庭传圣旨，异域化戎情。
<br>
<br>　　瘴路穷巴徼，蛮川过峤城。地偏风自杂，天漏月稀明。
<br>
<br>　　危栈连空动，长江到底清。笑宜防狒狒，言好听猩猩。
<br>
<br>　　抚论如敦行，归情自合盟。回期佩印绶，何更见新正。
<br>
<br>　　卷604_48  「送省玄上人归江东」许棠
<br>
<br>　　释律周儒礼，严持用戒身。安禅思剡石，留偈别都人。
<br>
<br>　　雨合吴江黑，潮移海路新。瓶盂自此去，应不更还秦。
<br>
<br>　　卷604_49  「送刘校书游东鲁」许棠
<br>
<br>　　内阁劳雠校，东邦忽纵游。才偏精二雅，分合遇诸侯。
<br>
<br>　　暗海龟蒙雨，连空赵魏秋。如经麟见处，驻马瞰荒丘。
<br>
<br>　　卷604_50  「送金吾侍御奉使日东」许棠
<br>
<br>　　还乡兼作使，到日倍荣亲。向化虽多国，如公有几人。
<br>
<br>　　孤山无返照，积水合苍F.膝下知难住，金章已系身。
<br>
<br>　　卷604_51  「题甘露寺」许棠
<br>
<br>　　丹槛拂丹霄，人寰下瞰遥。何年增造化，万古出尘嚣。
<br>
<br>　　地势盘三楚，江声换几朝。满栏皆异药，到顶尽飞桥。
<br>
<br>　　泽广方云梦，山孤数沃焦。中宵霞始散，经腊木稀凋。
<br>
<br>　　铎动天风度，窗明海气消。带鼙分迥堞，当日辨翻潮。
<br>
<br>　　鸟去沉葭I，帆来映础８∩自多事，无计免回镳。
<br>
<br>　　卷604_52  「冬夜怀真里友人会宿」许棠
<br>
<br>　　静语与高吟，搜神又爽心。各来依帝里，相对似山阴。
<br>
<br>　　漏永星河没，堂寒月彩深。从容不易到，莫惜曙钟侵。
<br>
<br>　　卷604_53  「陪友人夏夜对月」许棠
<br>
<br>　　后伏中宵月，高秋满魄齐。轮移仙掌外，影下玉绳西。
<br>
<br>　　蝉雀飞多误，星萤出自迷。烦蒸惊顿绝，吟玩畏闻鸡。
<br>
<br>　　卷604_54  「送从弟筹任告成尉」许棠
<br>
<br>　　海上从戎罢，嵩阳佐县初。故人皆羡去，吾祖旧曾居。
<br>
<br>　　地古多生药，溪灵不聚鱼。唯应寻隐者，闲寺讲仙书。
<br>
<br>　　卷604_55  「秋日陪陆校书游玉泉」许棠
<br>
<br>　　共爱泉源异，频来不觉劳。散光垂草细，繁响出风高。
<br>
<br>　　沫滞潭花片，沙遗浴鸟毛。尘间喧与闷，须向此中逃。
<br>
<br>　　卷604_56  「送防州邬员外」许棠
<br>
<br>　　千溪与万嶂，缭绕复峥嵘。太守劳车马，何从驻旆旌。
<br>
<br>　　椒香近满郭，漆货远通京。唯涤双尘耳，东南听政声。
<br>
<br>　　卷604_57  「过穆陵关」许棠
<br>
<br>　　荒关无守吏，亦耻白衣过。地广人耕绝，天寒雁下多。
<br>
<br>　　东西方自感，雨雪更相和。日暮聊摅思，摇鞭一放歌。
<br>
<br>　　卷604_58  「江上遇友人」许棠
<br>
<br>　　阙下分离日，杏园花半开。江边相值夜，榆塞雁初来。
<br>
<br>　　坐久河沉斗，吟长月浸杯。鲈鱼非不恋，共有客程催。
<br>
<br>　　卷604_59  「忆宛陵旧居」许棠
<br>
<br>　　旧忆陵阳北，林园近板桥。江晴帆影满，野迥鹤声遥。
<br>
<br>　　岛径通山市，汀扉上海潮。秦城归去梦，夜夜到渔樵。
<br>
<br>　　卷604_60  「题闻琴馆」许棠
<br>
<br>　　城非宓贱邑，馆亦号闻琴。乃是前贤意，常留化俗心。
<br>
<br>　　代公存绿绮，谁更寄清音。此迹应无改，寥寥毕古今。
<br>
<br>　　卷604_61  「寄江上弟妹」许棠
<br>
<br>　　无成归未得，不是不谋归。垂老登云路，犹胜守钓矶。
<br>
<br>　　大荒身去数，穷海信来稀。孤立皆难进，非关命独违。
<br>
<br>　　卷604_62  「题李昌符丰乐幽居」许棠
<br>
<br>　　诗家依阙下，野景似山中。兰菊俱含露，杉梧为奏风。
<br>
<br>　　破门韦曲对，浅岸御沟通。莫叹连年屈，君须遇至公。
<br>
<br>　　卷604_63  「青山晚望」许棠
<br>
<br>　　昔人怀感处，此地倍魂消。四海经摇落，三吴正寂寥。
<br>
<br>　　风移残烧远，帆带夕阳遥。欲继前贤迹，谁能似隐招。
<br>
<br>　　卷604_64  「宣城送进士郑徽赴举」许棠
<br>
<br>　　长安去是归，上马肯沾衣。水国车通少，秦人楚荐稀。
<br>
<br>　　鸿方离北鄙，叶下已西畿。好整丹霄步，知音在紫微。
<br>
<br>　　卷604_65  「言怀」许棠
<br>
<br>　　万事不关心，终朝但苦吟。久贫惭负债，渐老爱山深。
<br>
<br>　　日月销天外，帆樯弃海阴。荣枯应已定，无复系浮沉。
<br>
<br>　　卷604_66  「汴河十二韵」许棠
<br>
<br>　　昔年开汴水，元应别有由。或兼通楚塞，宁独为扬州。
<br>
<br>　　直断平芜色，横分积石流。所思千里便，岂计万方忧。
<br>
<br>　　首甚资功济，终难弭宴游。空怀龙舸下，不见锦帆收。
<br>
<br>　　浪倒长汀柳，风欹远岸楼。奔逾怀许竭，澄彻泗滨休。
<br>
<br>　　路要多行客，鱼稀少钓舟。日开天际晚，雁合碛西秋。
<br>
<br>　　一派注沧海，几人生白头。常期身事毕，于此泳东浮。
<br>
<br>　　卷604_67  「旅中送人归九华」许棠
<br>
<br>　　分与仙山背，多年负翠微。无因随鹿去，只是送人归。
<br>
<br>　　顶木晴摩日，根岚晓润衣。会于猿鸟外，相对掩高扉。
<br>
<br>　　卷604_68  「送友人归江南」许棠
<br>
<br>　　皇州五更鼓，月落西南维。此时有行客，别我孤舟归。
<br>
<br>　　上国身无主，下第诚可悲。
<br>
<br>　　卷604_69  「洞庭湖」许棠
<br>
<br>　　空江浩荡景萧然，尽日菰蒲泊钓船。青草浪高三月渡，
<br>
<br>　　绿杨花扑一溪烟。情多莫举伤春目，愁极兼无买酒钱。
<br>
<br>　　犹有渔人数家住，不成村落夕阳边。
<br>
<br>　　卷604_70  「句」许棠
<br>
<br>　　晓嶂猿开户，寒湫鹿舐冰。
<br>
<br>　　当空吟待月，到晚坐看山。（以上见《纪事》）
<br>
<br>　　一年三领郡，领郡管仙山。（赠段成式，见《语林》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
