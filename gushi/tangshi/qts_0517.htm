<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百一十七</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百一十七
<br>
<br>　　卷517_1  「南溪书院」杨发
<br>
<br>　　茅屋住来久，山深不置门。草生垂井口，花发接篱根。
<br>
<br>　　入院将雏鸟，攀萝抱子猿。曾逢异人说，风景似桃源。
<br>
<br>　　卷517_2  「春园醉醒闲卧小斋」杨发
<br>
<br>　　酣醉送馀春，醒来恨更频。花残蜂蠹物，叶暗鸟欺人。
<br>
<br>　　帘闭高眠贵，斋空浩气新。从今北窗蝶，长是梦中身。
<br>
<br>　　卷517_3  「小园秋兴」杨发
<br>
<br>　　谁言帝城里，独作野人居。石磴晴看叠，山苗晚自锄。
<br>
<br>　　相惭五秉粟，尚癖一车书。昔日扬雄宅，还无卿相舆。
<br>
<br>　　卷517_4  「与诸公池上待月」杨发
<br>
<br>　　树密云萦岸，池遥水际空。芰开方吐镜，O动欲含风。
<br>
<br>　　渐映沙汀白，微分渚叶红。金波宜共赏，仙棹一宵同。
<br>
<br>　　卷517_5  「檐雀」杨发
<br>
<br>　　弱羽怯孤飞，投檐幸所依。衔环唯报德，贺厦本知归。
<br>
<br>　　红觜休争顾，丹心自识机。从来攀凤足，生死恋光辉。
<br>
<br>　　卷517_6  「残花（一作罗隐诗）」杨发
<br>
<br>　　已笑良时晚，仍悲别酒催。暖芳随日薄，残片逐风回。
<br>
<br>　　黛敛愁歌扇，妆残泣镜台。繁阴莫矜f，终是共尘埃。
<br>
<br>　　卷517_7  「山泉（一作李才江诗）」杨发
<br>
<br>　　半空飞下水，势去响如雷。静彻啼猿寺，高陵坐客台。
<br>
<br>　　耳同经剑阁，身若到天台。溅树吹成冻，邻祠触作灰。
<br>
<br>　　深中试榔栗，浅处落莓苔。半夜重城闭，潺枕底来。
<br>
<br>　　卷517_8  「秋晚日少陵原游山泉之什」杨发
<br>
<br>　　喧浊侵肌性未沈，每来云外恣幽寻。尘衣更喜秋泉洁，
<br>
<br>　　倦迹方依竹洞深。暂过偶然应系分，有期终去但劳心。
<br>
<br>　　唯怜一夜空山月，似许他年伴独吟。
<br>
<br>　　卷517_9  「秋晴独立南亭」杨发
<br>
<br>　　昼对南风独闭关，暗期幽鸟去仍还。如今有待终身贵，
<br>
<br>　　未若忘机尽日闲。心似蒙庄游物外，官惭许掾在人间。
<br>
<br>　　开襟自向清风笑，无限秋光为解颜。
<br>
<br>　　卷517_10  「宿黄花馆」杨发
<br>
<br>　　孤馆萧条槐叶稀，暮蝉声隔水声微。年年为客路无尽，
<br>
<br>　　日日送人身未归。何处迷鸿离浦月，谁家愁妇捣霜衣。
<br>
<br>　　夜深不卧帘犹卷，数点残萤入户飞。
<br>
<br>　　卷517_11  「南野逢田客」杨发
<br>
<br>　　桑柘悠悠水蘸堤，晚风晴景不妨犁。高机犹织卧蚕子，
<br>
<br>　　下坂未饥逢饲妻。杏色满林羊酪熟，麦凉浮垄雉媒低。
<br>
<br>　　生时自乐死由命，万事在天管不迷。
<br>
<br>　　卷517_12  「东斋夜宴酬绍之起居见赠」杨发
<br>
<br>　　龙门八上不知津，唯有君心困益亲。白社追游名自远，
<br>
<br>　　青袍相映道逾新。十年江海鱼缄尽，一夜笙歌凤吹频。
<br>
<br>　　渐老旧交情更重，莫将美酒负良辰。
<br>
<br>　　卷517_13  「玩残花」杨发
<br>
<br>　　十日浓芳一岁程，东风初急眼偏明。
<br>
<br>　　低枝似泥幽人醉，莫道无情似有情。
<br>
<br>　　卷517_14  「咏蛙」杨收
<br>
<br>　　兔边分玉树，龙底耀铜仪。会当同鼓吹，不复问官私。
<br>
<br>　　卷517_15  「笔」杨收
<br>
<br>　　虽匪囊中物，何坚不可钻。一朝操政柄，定使冠三端。
<br>
<br>　　卷517_16  「嘲吴人观者」杨收
<br>
<br>　　尔幸无羸角，何用触吾藩。若是升堂者，还应自得门。
<br>
<br>　　卷517_17  「甲子岁书事（时会昌四年，讨刘稹也）」杨乘
<br>
<br>　　竖子未鼎烹，大君尚旰食。风雷随出师，云霞有战色。
<br>
<br>　　犒功椎万牛，募勇悬千帛。武士日曳柴，飞将兢执馘。
<br>
<br>　　喜气迎捷书，欢声送羽檄。天兵日雄强，桀犬稍离析。
<br>
<br>　　贼臂既已断，贼喉既已扼。乐祸但鲸鲵，同恶为肘腋。
<br>
<br>　　小大势难侔，逆顺初不敌。违命固天亡，恃险乖长策。
<br>
<br>　　虿毒久萌牙，狼顾非日夕。礼貌忽骄狂，疏奏遂指斥。
<br>
<br>　　动众岂佳兵，含忍恐无益。鸿恩既已孤，小效不足惜。
<br>
<br>　　腐儒一铅刀，投笔时感激。帝阍不敢干，jj坐长画。
<br>
<br>　　卷517_18  「南徐春日怀古」杨乘
<br>
<br>　　六代骄奢地，三春物象繁。灵湖通涨海，天堑隔中原。
<br>
<br>　　晓渡高帆驶，阴风巨舰翻。旌旗西日落，戈甲夏云屯。
<br>
<br>　　豹变资陈武，龙飞拥晋元。风流前事尽，文物旧仪存。
<br>
<br>　　邪侮尝移润，忠贞几度冤。兴亡山兀兀，今古水浑浑。
<br>
<br>　　露滴蜂偷蕊，莺啼日到轩。酒肠堆曲f，诗思绕乾坤。
<br>
<br>　　愁梦全无蝶，离忧每愧萱。形骸劳大块，玉石任炎昆。
<br>
<br>　　出处宁由己，升沈未足言。且应中圣乐，坐起任昏昏。
<br>
<br>　　卷517_19  「吴中书事」杨乘
<br>
<br>　　十万人家天堑东，管弦台榭满春风。名归范蠡五湖上，
<br>
<br>　　国破西施一笑中。香径自生兰叶小，响廊深映月华空。
<br>
<br>　　尊前多暇但怀古，尽日愁吟谁与同。
<br>
<br>　　卷517_20  「建邺怀古」杨乘
<br>
<br>　　故城故垒满江澹尽是干戈旧苦辛。
<br>
<br>　　见此即须知帝力，生来便作太平人。
<br>
<br>　　卷517_21  「榜句」杨乘
<br>
<br>　　伶俜乖拙两何如，昼泥琴声夜泥书。
<br>
<br>　　数拍胡笳弹未熟，故人新命画胡车。
<br>
<br>　　卷517_22  「题杨收相公宅」尹璞
<br>
<br>　　祸福从来路不遥，偶然平地上烟霄。
<br>
<br>　　烟霄未稳还平地，门对孤峰占寂寥。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
