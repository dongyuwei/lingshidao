<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百四十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百四十二
<br>
<br>　　卷542_1  「送友人归宜春」纪唐夫
<br>
<br>　　落花兼柳絮，无处不纷纷。远道空归去，流莺独自闻。
<br>
<br>　　墅桥喧碓水，山郭入楼云。故里南陔曲，秋期欲送君。
<br>
<br>　　卷542_2  「骢马曲」纪唐夫
<br>
<br>　　连钱出塞蹋沙蓬，岂比当时御史骢。逐北自谙深碛路，
<br>
<br>　　连嘶谁念静边功。登山每与青云合，弄影应知碧草同。
<br>
<br>　　今日虏平将换妾，不如罗袖舞春风。
<br>
<br>　　卷542_3  「送温庭筠尉方城」纪唐夫
<br>
<br>　　何事明时泣玉频，长安不见杏园春。凤凰诏下虽沾命，
<br>
<br>　　鹦鹉才高却累身。且尽绿销积恨，莫辞黄绶拂行尘。
<br>
<br>　　方城若比长沙路，犹隔千山与万津。
<br>
<br>　　卷542_4  「及第后宿平康里（一作平康妓诗）」裴思谦
<br>
<br>　　银缸斜背解鸣，小语偷声贺玉郎。
<br>
<br>　　从此不知兰麝贵，夜来新染桂枝香。
<br>
<br>　　卷542_5  「都堂试贡士日庆春雪」李衢
<br>
<br>　　锡瑞来丰岁，旌贤入贡辰。轻摇梅共笑，飞袅柳知春。
<br>
<br>　　绕砌封琼屑，依阶喷玉尘。蜉蝣吟更古，科斗映还新。
<br>
<br>　　鹤毳迷难辨，冰壶鉴易真。因歌大君德，率舞咏陶钧。
<br>
<br>　　卷542_6  「都堂试贡士日庆春雪」李损之
<br>
<br>　　春雪昼悠扬，飘飞试士场。缀毫疑起草，沾字共成章。
<br>
<br>　　匝地如铺练，凝阶似截肪。鹅毛萦树合，柳絮带风狂。
<br>
<br>　　息疫方殊庆，丰年已报祥。应知郢上曲，高唱出东堂。
<br>
<br>　　卷542_7  「除夜长安作（一作李京诗）」李景
<br>
<br>　　长安朔风起，穷巷掩双扉。新岁明朝是，故乡何路归。
<br>
<br>　　鬓丝饶镜色，隙雪夺灯辉。却羡秦州雁，逢春尽北飞。
<br>
<br>　　卷542_8  「都堂试贡士日庆春雪」李景
<br>
<br>　　密雪分天路，群才坐粉廊。霭空迷昼景，临宇借寒光。
<br>
<br>　　似暖花消地，无声玉满堂。洒池偏误曲，留砚忽因方。
<br>
<br>　　几处曹风比，何人谢赋长。春晖早相照，莫滞九衢芳。
<br>
<br>　　卷542_9  「登景云寺阁」张元宗
<br>
<br>　　胡马饮河洛，我家从此迁。今来独垂泪，三十六峰前。
<br>
<br>　　卷542_10  「望终南山」张元宗
<br>
<br>　　红尘白日长安路，马足车轮不暂闲。
<br>
<br>　　唯有茂陵多病客，每来高处望南山。
<br>
<br>　　卷542_11  「省试霓裳羽衣曲」李肱
<br>
<br>　　开元太平时，万国贺丰岁。梨园献旧曲，玉座流新制。
<br>
<br>　　凤管递参差，霞衣竞摇曳。宴罢水殿空，辇馀春草细。
<br>
<br>　　蓬壶事已久，仙乐功无替。讵肯听遗音，圣明知善继。
<br>
<br>　　卷542_12  「句」李肱
<br>
<br>　　水光先见月，露气早知秋。（见《万花谷》）。
<br>
<br>　　卷542_13  「永州送侄归宜春」郑史
<br>
<br>　　宋玉正秋悲，那堪更别离。从来襟上泪，尽作鬓边丝。
<br>
<br>　　永水清如此，袁江色可知。到家黄菊坼，亦莫怪归迟。
<br>
<br>　　卷542_14  「秋日零陵与幕下诸宾游河夜饮」郑史
<br>
<br>　　湘月O风乍畅襟，烛前江水练千寻。新秋宋玉能为赋，
<br>
<br>　　永夕袁安好共吟。辇下翠蛾须强展，尊中绿蚁且徐斟。
<br>
<br>　　汀沙渐有珠凝露，缓棹兰桡任夜深。
<br>
<br>　　卷542_15  「赠妓行云诗」郑史
<br>
<br>　　最爱铅华薄薄妆，更兼衣著又鹅黄。
<br>
<br>　　从来南国名佳丽，何事今朝在北行。
<br>
<br>　　卷542_16  「纪梦（一作梦入琼台，本事诗及唐诗纪事并作许浑）」许e
<br>
<br>　　晚入瑶台露气清，天风飞下步虚声。
<br>
<br>　　尘心未尽俗缘在，十里下山空月明。
<br>
<br>　　卷542_17  「题朝阳岩」牛丛
<br>
<br>　　蹑石攀萝路不迷，晓天风好浪花低。
<br>
<br>　　洞名独占朝阳号，应有梧桐待凤栖。
<br>
<br>　　卷542_18  「咸阳有怀」陈上美
<br>
<br>　　山连河水碧氛氲，瑞气东移拥圣君。秦苑有花空笑日，
<br>
<br>　　汉陵无主自侵云。古槐堤上莺千啭，远渚沙中鹭一群。
<br>
<br>　　赖与渊明同把菊，烟郊西望夕阳曛。
<br>
<br>　　卷542_19  「晴望九华山」杨鸿
<br>
<br>　　九华闲望簇清虚，气象群峰尽不如。
<br>
<br>　　惆怅都南挂冠吏，无人解向此山居。
<br>
<br>　　卷542_20  「正月」赵璜
<br>
<br>　　正月今朝半，阳台信未回。水芹寒不食，山杏雨应开。
<br>
<br>　　世网留三宿，真源寄一杯。因声谢猿鸟，岁晏会归来。
<br>
<br>　　卷542_21  「七夕诗（一作李郢诗）」赵璜
<br>
<br>　　乌鹊桥头双扇开，年年一度过河来。莫嫌天上稀相见，
<br>
<br>　　犹胜人间去不回。欲减烟花饶俗世，暂烦云月掩楼台。
<br>
<br>　　别时旧路长清浅，岂肯离情似死灰。
<br>
<br>　　卷542_22  「曲江上巳」赵璜
<br>
<br>　　长堤十里转香车，两岸烟花锦不如。
<br>
<br>　　欲问神仙在何处，紫云楼阁向空虚。
<br>
<br>　　卷542_23  「题七夕图」赵璜
<br>
<br>　　帝子吹箫上翠微，秋风一曲凤凰归。
<br>
<br>　　明年七月重相见，依旧高悬织女机。
<br>
<br>　　卷542_24  「登明戍堡」潘咸
<br>
<br>　　来经古城上，极目思无穷。寇尽烟萝外，人归蔓草中。
<br>
<br>　　峰峦当阙古，堞垒对云空。不见昔名将，徒称有战功。
<br>
<br>　　卷542_25  「送陈明府之任」潘咸
<br>
<br>　　客见天台县，闾阎树色间。骖回几临水，带缓独开山。
<br>
<br>　　吏散落花尽，人居远岛闲。过于老莱子，端简独承颜。
<br>
<br>　　卷542_26  「长安春暮」潘咸
<br>
<br>　　客在关西春暮夜，还同江外已清明。
<br>
<br>　　三更独立看花月，惟欠子规啼一声。
<br>
<br>　　卷542_27  「舟行」潘咸
<br>
<br>　　平沙极浦无人度，犹系孤舟寒草西。
<br>
<br>　　半夜起看潮上月，万山中有一猿啼。
<br>
<br>　　卷542_28  「送僧」潘咸
<br>
<br>　　阙下僧归山顶寺，却看朝日下方明。
<br>
<br>　　莫道野人寻不见，半天云里有钟声。
<br>
<br>　　卷542_29  「句」潘咸
<br>
<br>　　栈踏猿声暮，江看剑影秋。（送人游蜀）
<br>
<br>　　僧老白云上，磬寒高鸟边。
<br>
<br>　　心已同猿，不闻人是非。
<br>
<br>　　行人渡流水，白马入前山。
<br>
<br>　　秋深雪满黄金塞，夜夜鸿声入汉阳。（上并见《主客图》）
<br>
<br>　　卷542_30  「秋晚同友人闲步」薛莹
<br>
<br>　　藉草与行莎，相看日未斜。断崖分鸟道，疏树见人家。
<br>
<br>　　望远临孤石，吟馀落片霞。野情看不足，归路思犹赊。
<br>
<br>　　卷542_31  「宿仙都观阴王二君修道处」薛莹
<br>
<br>　　十载别仙峰，峰前千古踪。阴王修道处，云雪满高松。
<br>
<br>　　洞口风雷异，池心星汉重。明朝下山去，片月落残钟。
<br>
<br>　　卷542_32  「宿东岩寺晓起」薛莹
<br>
<br>　　野寺寒塘晓，游人一梦分。钟残数树月，僧起半岩云。
<br>
<br>　　宿鸟惊初见，幽泉落不闻。吟馀凭前槛，红叶下纷纷。
<br>
<br>　　卷542_33  「秋日湖上」薛莹
<br>
<br>　　落日五湖游，烟波处处愁。沈浮千古事，谁与问东流。
<br>
<br>　　卷542_34  「江山闲望」薛莹
<br>
<br>　　渺渺无穷尽，风涛几日平。年光与人事，东去一声声。
<br>
<br>　　卷542_35  「访武陵道者不遇」薛莹
<br>
<br>　　花发鸟仍啼，行行路欲迷。二真无问处，虚度武陵溪。
<br>
<br>　　卷542_36  「寄旧山隐侣」薛莹
<br>
<br>　　旧山诸隐沦，身在苦无身。莫锁白云路，白云多误人。
<br>
<br>　　卷542_37  「羡僧」薛莹
<br>
<br>　　处世曾无著，生前事尽非。一瓶兼一衲，南北去如归。
<br>
<br>　　卷542_38  「锦」薛莹
<br>
<br>　　轧轧弄寒机，功多力渐微。惟忧机上锦，不称舞人衣。
<br>
<br>　　卷542_39  「中秋月」薛莹
<br>
<br>　　三十六旬盈复缺，百年堪喜又堪伤。
<br>
<br>　　劝君莫惜登楼望，云放婵娟不久长。
<br>
<br>　　卷542_40  「句」薛莹
<br>
<br>　　单棹横疏雨，江滩秋泊时。
<br>
<br>　　花留身住越，月递梦还秦。
<br>
<br>　　卷542_41  「赠毛仙翁」崔元略
<br>
<br>　　莫将凡圣比云泥，椿菌之年本不齐。度世无劳大稻米，
<br>
<br>　　升天只用半刀圭。人间嗟对黄昏槿，海上闲听碧落鸡。
<br>
<br>　　旌节行中令引道，便从尘外踏丹梯。
<br>
<br>　　卷542_42  「太学创置石经」冯涯
<br>
<br>　　圣唐复古制，德义功无替。奥旨悦诗书，遗文分篆隶。
<br>
<br>　　银钩互交映，石壁靡尘翳。永与乾坤期，不逐日月逝。
<br>
<br>　　儒林道益广，学者心弥锐。从此理化成，恩光遍遐裔。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
