<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百五十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百五十八
<br>
<br>　　卷158_1  「闻笛」张巡
<br>
<br>　　i试一临，虏骑附城阴。不辨风尘色，安知天地心。
<br>
<br>　　营开边月近，战苦阵云深。旦夕更楼上，遥闻横笛音。
<br>
<br>　　卷158_2  「守睢阳作」张巡
<br>
<br>　　接战春来苦，孤城日渐危。合围侔月晕，分守若鱼丽。
<br>
<br>　　屡厌黄尘起，时将白羽挥。裹疮犹出阵，饮血更登陴。
<br>
<br>　　忠信应难敌，坚贞谅不移。无人报天子，心计欲何施。
<br>
<br>　　卷158_3  「题衡阳泗州寺」张\
<br>
<br>　　一水悠悠百粤通，片帆无奈信秋风。几层峡浪寒舂月，
<br>
<br>　　尽日江天雨打篷。漂泊渐摇青草外，乡关谁念雪园东。
<br>
<br>　　未知今夜依何处，一点渔灯出苇丛。
<br>
<br>　　卷158_4  「古意二首」贺兰进明
<br>
<br>　　秦庭初指鹿，群盗满山东。忤意皆诛死，所言谁肯忠。
<br>
<br>　　武关犹未启，兵入望夷宫。为祟非泾水，人君道自穷。
<br>
<br>　　崇兰生涧底，香气满幽林。采采欲为赠，何人是同心。
<br>
<br>　　日暮徒盈把，裴回忧思深。慨然纫杂佩，重奏丘中琴。
<br>
<br>　　卷158_5  「行路难五首」贺兰进明
<br>
<br>　　君不见岩下井，百尺不及泉。君不见山上苗，
<br>
<br>　　数寸凌云烟。人生赋命亦如此，何苦太息自忧煎。
<br>
<br>　　但愿亲友长含笑，相逢不乏杖头钱。寒夜邀欢须秉烛，
<br>
<br>　　岂得常思花柳年。
<br>
<br>　　君不见门前柳，荣耀暂时萧索久。君不见陌上花，
<br>
<br>　　狂风吹去落谁家。邻家思妇见之叹，蓬首不梳心历乱。
<br>
<br>　　盛年夫婿长别离，岁暮相逢色已换。
<br>
<br>　　君不见芳树枝，春花落尽蜂不窥。君不见梁上泥，
<br>
<br>　　秋风始高燕不栖。荡子从军事征战，蛾眉婵娟守空闺。
<br>
<br>　　独宿自然堪下泪，况复时闻乌夜啼。
<br>
<br>　　君不见云中月，暂盈还复缺。君不见林下风，
<br>
<br>　　声远意难穷。亲故平生或聚散，欢娱未尽尊酒空。
<br>
<br>　　叹息青青陵上柏，岁寒能有几人同。
<br>
<br>　　君不见东流水，一去无穷已。君不见西郊云，
<br>
<br>　　日夕空氛氲。群雁裴回不能去，一雁悲鸣复失群。
<br>
<br>　　人生结交在终始，莫以升沈中路分。
<br>
<br>　　卷158_6  「夜渡江」闾丘晓
<br>
<br>　　舟人自相报，落日下芳潭。夜火连淮市，春风满客帆。
<br>
<br>　　水穷沧海畔，路尽小山南。且喜乡园近，言荣意未甘。
<br>
<br>　　卷158_7  「奉和刘采访缙云南岭作」庾光先
<br>
<br>　　百越城池枕海圻，永嘉山水复相依。悬萝弱筱垂清浅，
<br>
<br>　　宿雨朝暾和翠微。鸟讶山经传不尽，花随月令数仍稀。
<br>
<br>　　幸陪谢客题诗句，谁与王孙此地归。
<br>
<br>　　卷158_8  「思归，寄东林澈上人」韦丹
<br>
<br>　　王事纷纷无暇日，浮生冉冉只如云。
<br>
<br>　　已为平子归休计，五老岩前必共闻。
<br>
<br>　　卷158_9  「答澈公」韦丹
<br>
<br>　　空山泉落松窗静，闲地草生春日迟。
<br>
<br>　　白发渐多身未退，依依常在永禅师。
<br>
<br>　　卷158_10  「洛出书」萧昕
<br>
<br>　　海内昔凋瘵，天网斯。龟灵启圣图，龙马负书出。
<br>
<br>　　大哉明德盛，远矣彝伦秩。地敷作V功，人免为鱼恤。
<br>
<br>　　既彰千国理，岂止百川溢。永赖至于今，畴庸未云毕。
<br>
<br>　　卷158_11  「临风舒锦」萧昕
<br>
<br>　　丽锦匹云终，bb展向风。花开翻覆翠，色乱动摇红。
<br>
<br>　　缕散悠扬里，文回照灼中。低垂疑步障，吹起作晴虹。
<br>
<br>　　既与丘迟梦，深知卓氏功。还乡将制服，从此表亨通。
<br>
<br>　　卷158_12  「东皇太一词」李希仲
<br>
<br>　　吉日初齐戒，灵巫穆上皇。焚香布瑶席，鸣佩奠椒浆。
<br>
<br>　　缓舞花飞满，清歌水去长。回波送神曲，云雨满潇湘。
<br>
<br>　　卷158_13  「蓟北行二首」李希仲
<br>
<br>　　旄头有精芒，胡骑猎秋草。羽檄南渡河，边庭用兵早。
<br>
<br>　　汉家爱征战，宿将今已老。辛苦羽林儿，从戎榆关道。
<br>
<br>　　一身救边速，烽火通蓟门。前军飞鸟断，格斗尘沙昏。
<br>
<br>　　寒日鼓声急，单于夜将奔。当须徇忠义，身死报国恩。
<br>
<br>　　卷158_14  「送妻」杨志坚
<br>
<br>　　平生志业在琴诗，头上如今有二丝。渔父尚知溪谷暗，
<br>
<br>　　山妻不信出身迟。荆钗任意撩新鬓，明镜从他别画眉。
<br>
<br>　　今日便同行路客，相逢即是下山时。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
