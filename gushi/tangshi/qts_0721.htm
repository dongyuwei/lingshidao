<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百二十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百二十一
<br>
<br>　　卷721_1  「赠唐山人」李洞
<br>
<br>　　垂须长似发，七十色如p.醉眼青天小，吟情太华低。
<br>
<br>　　千年松绕屋，半夜雨连溪。邛蜀路无限，往来琴独携。
<br>
<br>　　卷721_2  「送云卿上人游安南（一作送僧游南海）」李洞
<br>
<br>　　春往海南边，秋闻半夜蝉。鲸吞洗钵水，犀触点灯船。
<br>
<br>　　岛屿分诸国，星河共一天。长安却回日，松偃旧房前。
<br>
<br>　　卷721_3  「郑补阙山居」李洞
<br>
<br>　　高节谏垣客，白云居静坊。马饥餐落叶，鹤病晒残阳。
<br>
<br>　　野雾昏朝烛，溪笺惹御香。相招倚蒲壁，论句夜何长。
<br>
<br>　　卷721_4  「送曹郎中南归，时南中用军」李洞
<br>
<br>　　桂水净和天，南归似谪仙。系绦轻象笏，买布接蛮船。
<br>
<br>　　海气蒸鼙软，江风激箭偏。罢郎吟乱里，帝远岂知贤。
<br>
<br>　　卷721_5  「锦江陪兵部郑侍郎话诗著棋」李洞
<br>
<br>　　落叶溅吟身，会棋云外人。海枯搜不尽，天定著长新。
<br>
<br>　　月上分题遍，钟残布子匀。忘餐二绝境，取意铸陶钧。
<br>
<br>　　卷721_6  「中秋月」李洞
<br>
<br>　　四十五秋宵，月分千里毫。冷沉中岳短，光溢太行高。
<br>
<br>　　不寐清人眼，移栖湿鹤毛。露华台上别，吟望十年劳。
<br>
<br>　　卷721_7  「送沈光赴福幕（一作送福州从事）」李洞
<br>
<br>　　泉齐岭鸟飞，雨熟荔枝肥。南斗看应近，北人来恐稀。
<br>
<br>　　潮浮廉使宴，珠照岛僧归。幕下逢迁拜，何官着茜衣。
<br>
<br>　　卷721_8  「郊山舍题赵处士林亭」李洞
<br>
<br>　　圭峰秋后叠，乱叶落寒墟。四五百竿竹，二三千卷书。
<br>
<br>　　云深猿拾栗，雨霁蚁缘蔬。只隔门前水，如同万里馀。
<br>
<br>　　卷721_9  「赋得送贾岛谪长江」李洞
<br>
<br>　　敲驴吟雪月，谪出国西门。行傍长江影，愁深汨水魂。
<br>
<br>　　筇携过竹寺，琴典在花村。饥拾山松子，谁知贾傅孙。
<br>
<br>　　卷721_10  「河阳道中」李洞
<br>
<br>　　冲风仍蹑冻，提辔手频呵。得事应须早，愁人不在多。
<br>
<br>　　雪田平入塞，烟郭曲随河。翻忆江涛里，船中睡盖蓑。
<br>
<br>　　卷721_11  「送知己赴濮州」李洞
<br>
<br>　　中路行僧谒，邮亭话海涛。剑摇林落，旗闪岳禽高。
<br>
<br>　　苔长空州狱，花开梦省曹。濮阳流政化，一半布风骚。
<br>
<br>　　卷721_12  「送行脚僧」李洞
<br>
<br>　　瓶枕绕腰垂，出门何所之。毳衣沾雨重，棕笠看山欹。
<br>
<br>　　夜观入枯树，野眠逢断碑。邻房母泪下，相课别离词。
<br>
<br>　　卷721_13  「龙州送人赴举」李洞
<br>
<br>　　献策赴招携，行宫积翠西。挈囊秋卷重，转栈晚峰齐。
<br>
<br>　　踏月趋金阙，拂云看御题。飞鸣岂回顾，独鹤困江泥。
<br>
<br>　　卷721_14  「送安抚从兄夷偶中丞」李洞
<br>
<br>　　奉诏向军前，朱袍映雪鲜。河桥吹角冻，岳月卷旗圆。
<br>
<br>　　僧救焚经火，人修著钓船。六州安抚后，万户解衣眠。
<br>
<br>　　卷721_15  「送远上人」李洞
<br>
<br>　　海岳两无边，去来都偶然。齿因吟后冷，心向静中圆。
<br>
<br>　　虫网花间井，鸿鸣雨后天。叶书归旧寺，应附载钟船。
<br>
<br>　　卷721_16  「宿凤翔天柱寺穷易玄上人房」李洞
<br>
<br>　　天柱暮相逢，吟思天柱峰。墨研青露月，茶吸白云钟。
<br>
<br>　　卧语身粘藓，行禅顶拂松。探玄为一决，明日去临邛。
<br>
<br>　　卷721_17  「下第送张霞归觐江南」李洞
<br>
<br>　　此道背于时，携归一轴诗。树沈孤鸟远，风逆蹇驴迟。
<br>
<br>　　草入吟房坏，潮冲钓石移。恐伤欢觐意，半路摘愁髭。
<br>
<br>　　卷721_18  「送人之天台」李洞
<br>
<br>　　行李一枝藤，云边晓扣冰。丹经如不谬，白发亦何能。
<br>
<br>　　浅井仙人境，明珠海客灯。乃知真隐者，笑就汉廷征。
<br>
<br>　　卷721_19  「维摩畅林居（一作题维摩畅上人房）」李洞
<br>
<br>　　诸方游几腊，五夏五峰销。越讲迎骑象，蕃斋忏射雕。
<br>
<br>　　冷筇和雪倚，朽栎带云烧。从此西林老，瞥然三万朝。
<br>
<br>　　卷721_20  「送张乔下第归宣州」李洞
<br>
<br>　　诗道世难通，归宁楚浪中。早程残岳月，夜泊隔淮钟。
<br>
<br>　　一镜随双鬓，全家老半峰。无成来往过，折尽谢亭松。
<br>
<br>　　卷721_21  「送卢郎中赴金州」李洞
<br>
<br>　　云明天岭高，刺郡辍仙曹。危栈窥猿顶，公庭扫鹤毛。
<br>
<br>　　出军青壁罅，话道白眉毫。远集歌谣客，州前泊几艘。
<br>
<br>　　卷721_22  「江干即事」李洞
<br>
<br>　　病卧四更后，愁闻报早衙。隔关沈水鸟，侵郭噪园鸦。
<br>
<br>　　吏瘦餐溪柏，身羸凭海槎。满朝吟五字，应不老烟霞。
<br>
<br>　　卷721_23  「寄贺郑常侍」李洞
<br>
<br>　　山亦怀恩地，高禽尽下飞。吏穿霞片望，僧扫月棱归。
<br>
<br>　　省拜墀烟近，林居玉漏微。曾令驻锡话，聊用慰攀依。
<br>
<br>　　卷721_24  「登楼」李洞
<br>
<br>　　川上值楼开，寒山四面来。竹吹人语远，峰碍鸟飞回。
<br>
<br>　　生死别离陌，朝昏云雨堆。谁知独立意，溅泪落莓苔。
<br>
<br>　　卷721_25  「赠禅友」李洞
<br>
<br>　　散花留内殿，宫女梦谈禅。树杪开楼锁，云中认岳莲。
<br>
<br>　　溪声过长耳，筇节出羸肩。飞句相招宿，多逢有月天。
<br>
<br>　　卷721_26  「早春友人访别南归」李洞
<br>
<br>　　南归来取别，穷巷坐青苔。一盏薄r酒，数枝零落梅。
<br>
<br>　　潮生楚驿闭，星在越楼开。明日望君处，前临风月台。
<br>
<br>　　卷721_27  「题云际寺」李洞
<br>
<br>　　开门风雪顶，上彻困飞禽。猿戏青冥里，人行紫阁阴。
<br>
<br>　　腊泉冰下出，夜磬月中寻。尽欲居岩室，如何不住心。
<br>
<br>　　卷721_28  「山寺老僧」李洞
<br>
<br>　　云际众僧里，独攒眉似愁。护茶高夏腊，爱火老春秋。
<br>
<br>　　海浪南曾病，河冰北苦游。归来诸弟子，白遍后生头。
<br>
<br>　　卷721_29  「同僧宿道者院」李洞
<br>
<br>　　携文过水宿，拂席四廊尘。坠果敲楼瓦，高萤映鹤身。
<br>
<br>　　点灯吹叶火，谈佛悟山人。尽有栖霞志，好谋三教邻。
<br>
<br>　　卷721_30  「古柏」李洞
<br>
<br>　　手植知何代，年齐偃盖松。结根生别树，吹子落邻峰。
<br>
<br>　　古干经龙嗅，高烟过雁冲。可佳繁叶尽，声不碍秋钟。
<br>
<br>　　卷721_31  「赠王凤二山人」李洞
<br>
<br>　　山兄望鹤信，山弟听乌占。养药同开鼎，休棋各枕奁。
<br>
<br>　　相逢九江底，共到五峰尖。愿许为三友，羞将白发汀
<br>
<br>　　卷721_32  「避地冬夜与二三禅侣吟集茅斋」李洞
<br>
<br>　　四海通禅客，搜吟会草亭。喻诠轮虬祝闭目众山青。
<br>
<br>　　松挂敲冰杖，垆温注月瓶。独愁悬旧旆，笏冷立残星。
<br>
<br>　　卷721_33  「赠道微禅师」李洞
<br>
<br>　　铜瓶涩泻水，出碛蹑莲层。猛虎降低鼠，盘雕望小蝇。
<br>
<br>　　通禅五天日，照祖几朝灯。短发归林白，何妨剃未能。
<br>
<br>　　卷721_34  「吊草堂禅师」李洞
<br>
<br>　　杖屦疑师在，房关四壁蛩。贮瓶经腊水，响塔隔山钟。
<br>
<br>　　乳鸽沿苔井，斋猿散雪峰。如何不见性，倚遍寺前松。
<br>
<br>　　卷721_35  「宿长安苏雍主簿厅」李洞
<br>
<br>　　县对数峰云，官清主簿贫。听更池上鹤，伴值岳阳人。
<br>
<br>　　井锁煎茶水，厅关捣药尘。往来多屣步，同舍即诸邻。
<br>
<br>　　卷721_36  「秋宿润州刘处士江亭」李洞
<br>
<br>　　北梦风吹断，江边处士亭。吟生万井月，见尽一天星。
<br>
<br>　　浪静鱼冲锁，窗高鹤听经。东西渺无际，世界半沧溟。
<br>
<br>　　卷721_37  「秋日曲江书事」李洞
<br>
<br>　　门摇枯苇影，落日共鸥归。园近鹿来熟，江寒人到稀。
<br>
<br>　　片云穿塔过，枯叶入城飞。翻怕宾鸿至，无才动礼闱。
<br>
<br>　　卷721_38  「秋宿经上人房」李洞
<br>
<br>　　江房无叶落，松影带山高。满寺中秋月，孤窗入夜涛。
<br>
<br>　　旧真悬石壁，衰发落铜刀。卧听晓耕者，与师知苦劳。
<br>
<br>　　卷721_39  「冬日题觉公牛头兰若」李洞
<br>
<br>　　天寒高木静，一磬隔川闻。鼎水看山汲，台香扫雪焚。
<br>
<br>　　鹤归惟认刹，僧步不离云。石室开禅后，轮珠谢圣君。
<br>
<br>　　卷721_40  「送皇甫校书自蜀下峡，归觐襄阳」李洞
<br>
<br>　　蜀道波不竭，巢乌出浪痕。松阴盖巫峡，雨色彻荆门。
<br>
<br>　　宿寺青山尽，归林彩服翻。苦吟怀冻馁，为吊浩然魂。
<br>
<br>　　卷721_41  「题西明寺攻文僧林复上人房」李洞
<br>
<br>　　谁寄湘南信，阴窗砚起津。烧痕碑入集，海角寺留真。
<br>
<br>　　楼憩长空鸟，钟惊半阙人。御沟圆月会，似在草堂身。
<br>
<br>　　卷721_42  「寄翠微无可上人（一作无学禅师）」李洞
<br>
<br>　　远近众心归，居然占翠微。展经猿识字，听法虎知非。
<br>
<br>　　泉注城池梦，霞生侍卫衣。玄机不可学，何似总无机。
<br>
<br>　　卷721_43  「喜鸾公自蜀归」李洞
<br>
<br>　　禁院对生台，寻师到绿槐。寺高猿看讲，钟动鸟知斋。
<br>
<br>　　扫石月盈帚，滤泉花满筛。归来逢圣节，吟步上尧阶。
<br>
<br>　　卷721_44  「题新安国寺」李洞
<br>
<br>　　佛亦遇艰难，重兴叠废坛。偃松枝旧折，画竹粉新干。
<br>
<br>　　开讲宫娃听，抛生禁鸟餐。钟声入帝梦，天竺化长安。
<br>
<br>　　卷721_45  「蕃寇侵逼，南归道中」李洞
<br>
<br>　　云州三万骑，南走疾飞鹰。回碛星低雁，孤城月伴僧。
<br>
<br>　　敲关通汉节，倾府守河冰。无处论边事，归溪夜结罾。
<br>
<br>　　卷721_46  「送东宫贾正字之蜀」李洞
<br>
<br>　　南朝献晋史，东蜀瞰巴楼。长栈怀宫树，疏峰露剑州。
<br>
<br>　　半空飞雪化，一道白云流。若次江边邑，宗诗为遍搜。
<br>
<br>　　卷721_47  「吊侯圭常侍」李洞
<br>
<br>　　我重君能赋，君褒我解诗。三堂一拜遇，四海两心知。
<br>
<br>　　影挂僧挑烛，名传鹤拂碑。涪江吊孤冢，片月下峨嵋。
<br>
<br>　　卷721_48  「颜上人房（一作题西明自觉上人房）」李洞
<br>
<br>　　御沟临岸行，远岫见云生。松下度三伏，磬中销五更。
<br>
<br>　　雨淋经阁白，日闪剃刀明。海畔终须去，烧灯老国清。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
