<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百六十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百六十二
<br>
<br>　　卷462_1  「劝酒（以下见《文苑英华》）」白居易
<br>
<br>　　昨与美人对尊酒，朱颜如花腰似柳。今与美人倾一杯，
<br>
<br>　　秋风飒飒头上来。年光似水向东去，两鬓不禁白日催。
<br>
<br>　　东邻起楼高百尺，璇题照日光相射。珠翠无非二八人，
<br>
<br>　　盘筵何啻三千客。邻家儒者方下帷，夜诵古书朝忍饥。
<br>
<br>　　身年三十未入仕，仰望东邻安可期。一朝逸翮乘风势，
<br>
<br>　　金榜高张登上第。春闱未了冬登科，九万抟风谁与继。
<br>
<br>　　不逾十稔居台衡，门前车马纷纵横。人人仰望在何处，
<br>
<br>　　造化笔头云雨生。东邻高楼色未改，主人云亡息犹在。
<br>
<br>　　金玉车马一不存，朱门更有何人待。墙垣反锁长安春，
<br>
<br>　　楼台渐渐属西邻。松篁薄暮亦栖鸟，桃李无情还笑人。
<br>
<br>　　忆昔东邻宅初构，云甍彩栋皆非旧。玳瑁筵前翡翠栖，
<br>
<br>　　芙蓉池上鸳鸯斗。日往月来凡几秋，一衰一盛何悠悠。
<br>
<br>　　但教帝里笙歌在，池上年年醉五侯。
<br>
<br>　　卷462_2  「南阳小将张彦硖口镇税人场射虎歌」白居易
<br>
<br>　　海内昔年狎太平，横目穰穰何峥嵘。天生天杀岂天怒，
<br>
<br>　　忍使朝朝喂猛虎。关东驿路多丘荒，行人最忌税人场。
<br>
<br>　　张彦雄特制残暴，见之叱起如叱羊。鸣弦霹雳越幽阻，
<br>
<br>　　往往依林犹旅拒。草际旋看委锦茵，腰间不更抽白羽。
<br>
<br>　　老饕已毙众雏恐，童稚揶揄皆自勇。忠良效顺势亦然，
<br>
<br>　　一剑猜狂敢轻动。有文有武方为国，不是英雄伏不得。
<br>
<br>　　试征张彦作将军，几个将军愿策勋。
<br>
<br>　　卷462_3  「阴雨」白居易
<br>
<br>　　润叶濡枝浃四方，浓云来去势何长。
<br>
<br>　　旷然寰宇清风满，救旱功高暑气凉。
<br>
<br>　　卷462_4  「喜雨」白居易
<br>
<br>　　西北油然云势浓，须臾滂沛雨飘空。
<br>
<br>　　顿疏万物焦枯意，定看秋郊稼穑丰。
<br>
<br>　　卷462_5  「过故洛城」白居易
<br>
<br>　　故城门前春日斜，故城门里无人家。
<br>
<br>　　市朝欲认不知处，漠漠野田飞草花。
<br>
<br>　　卷462_6  「江南喜逢萧九彻因话长安旧游戏赠五十韵（见才调集）」白居易
<br>
<br>　　忆昔嬉游伴，多陪欢宴场。寓居同永乐，幽会共平康。
<br>
<br>　　师子寻前曲，声儿出内坊。花深态奴宅，竹错得怜堂。
<br>
<br>　　庭晚开红药，门闲荫绿杨。经过悉同巷，居处尽连墙。
<br>
<br>　　时世高梳髻，风流澹作妆。戴花红石竹，帔晕紫槟榔。
<br>
<br>　　鬓动悬蝉翼，钗垂小凤行。拂胸轻粉絮，暖手小香囊。
<br>
<br>　　选胜移银烛，邀欢举玉觞。炉烟凝麝气，酒色注鹅黄。
<br>
<br>　　急管停还奏，繁弦慢更张。雪飞回舞袖，尘起绕歌梁。
<br>
<br>　　旧曲翻调笑，新声打义扬。名情推阿轨，巧语许秋娘。
<br>
<br>　　风暖春将暮，星回夜未央。宴馀添粉黛，坐久换衣裳。
<br>
<br>　　结伴归深院，分头入洞房。彩帷开翡翠，罗荐拂鸳鸯。
<br>
<br>　　留宿争牵袖，贪眠各占床。绿窗笼水影，红壁背灯光。
<br>
<br>　　索镜收花钿，邀人解袷裆。暗娇妆靥笑，私语口脂香。
<br>
<br>　　怕听钟声坐，羞明映缦藏。眉残蛾翠浅，鬟解绿云长。
<br>
<br>　　聚散知无定，忧欢事不常。离筵开夕宴，别骑促晨装。
<br>
<br>　　去住青门外，留连核傍。车行遥寄语，马驻共相望。
<br>
<br>　　云雨分何处，山川共异方。野行初寂寞，店宿乍j惶。
<br>
<br>　　别后嫌宵永，愁来厌岁芳。几看花结子，频见露为霜。
<br>
<br>　　岁月何超忽，音容坐渺茫。往还书断绝，来去梦游扬。
<br>
<br>　　自我辞秦地，逢君客楚乡。常嗟异岐路，忽喜共舟航。
<br>
<br>　　话旧堪垂泪，思乡数断肠。愁云接巫峡，泪竹近潇湘。
<br>
<br>　　月落江湖阔，天高节候凉。浦深烟渺渺，沙冷月苍苍。
<br>
<br>　　红叶江枫老，青芜驿路荒。野风吹蟋蟀，湖水浸菰蒋。
<br>
<br>　　帝路何由见，心期不可忘。旧游千里外，往事十年强。
<br>
<br>　　春昼提壶饮，秋林摘橘尝。强歌还自感，纵饮不成狂。
<br>
<br>　　永夜长相忆，逢君各共伤。殷勤万里意，并写赠萧郎。
<br>
<br>　　卷462_7  「赠薛涛（见张为主客图）」白居易
<br>
<br>　　蛾眉山势接云霓，欲逐刘郎北路迷。
<br>
<br>　　若似剡中容易到，春风犹隔武陵溪。
<br>
<br>　　卷462_8  「酬令狐留守尚书见赠十韵」白居易
<br>
<br>　　长庆清风在，夔龙燮理馀。太和膏雨降，周邵保厘初。
<br>
<br>　　嵩少当宫署，伊e入禁渠。晓关开玉兔，夕钥纳银鱼。
<br>
<br>　　旧眷怜移疾，新吟念索居。离声双白鹂，行色一篮舆。
<br>
<br>　　罢免无馀俸，休闲有敝庐。慵于嵇叔夜，渴似马相如。
<br>
<br>　　酒每蒙酤我，诗尝许起予。洛中归计定，一半为尚书。
<br>
<br>　　卷462_9  「听芦管」白居易
<br>
<br>　　幽咽新芦管，凄凉古竹枝。似临猿峡唱，疑在雁门吹。
<br>
<br>　　调为高多切，声缘小乍迟。粗豪嫌v篥，细妙胜参差。
<br>
<br>　　云水巴南客，风沙陇上儿。屈原收泪夜，苏武断肠时。
<br>
<br>　　仰秣胡驹听，惊栖越鸟知。何言胡越异，闻此一同悲。
<br>
<br>　　卷462_10  「送滕庶子致仕归婺州」白居易
<br>
<br>　　春风秋月携歌酒，八十年来玩物华。已见曾孙骑竹马，
<br>
<br>　　犹听侍女唱梅花。入乡不杖归时健，出郭乘轺到处夸。
<br>
<br>　　儿著绣衣身衣锦，东阳门户胜滕家。
<br>
<br>　　卷462_11  「送刘郎中赴任苏州」白居易
<br>
<br>　　仁风膏雨去随轮，胜境欢游到逐身。水驿路穿儿店月，
<br>
<br>　　花船棹入女湖春。宣城独咏窗中岫，柳恽单题汀上O.
<br>
<br>　　何似姑苏诗太守，吟诗相继有三人。
<br>
<br>　　卷462_12  「福先寺雪中饯刘苏州」白居易
<br>
<br>　　送君何处展离筵，大梵王宫大雪天。庾岭梅花落歌管，
<br>
<br>　　谢家柳絮扑金田。乱从纨袖交加舞，醉入篮舆取次眠。
<br>
<br>　　却笑召邹兼访戴，只持空酒驾空船。
<br>
<br>　　卷462_13  「除夜言怀，兼赠张常侍」白居易
<br>
<br>　　三百六旬今夜尽，六十四年明日催。不用叹身随日老，
<br>
<br>　　亦须知寿逐年来。加添雪兴凭毡帐，消杀春愁付酒杯。
<br>
<br>　　唯恨诗成君去后，红笺纸卷为谁开。
<br>
<br>　　卷462_14  「送张常侍西归」白居易
<br>
<br>　　二年花下为闲伴，一旦尊前弃老夫。西午桥街行怅望，
<br>
<br>　　南龙兴寺立踟蹰。洛城久住留情否，省骑重归称意无。
<br>
<br>　　出镇归朝但相访，此身应不离东都。
<br>
<br>　　卷462_15  「和河南郑尹新岁对雪」白居易
<br>
<br>　　白雪吟诗铃阁开，故情新兴两裴回。昔经勤苦照书卷，
<br>
<br>　　今助欢娱飘酒杯。楚客难酬郢中曲，吴公兼占洛阳才。
<br>
<br>　　铜街金谷春知否，又有诗人作尹来。
<br>
<br>　　卷462_16  「吹笙内人出家」白居易
<br>
<br>　　雨露难忘君念重，电泡易灭妾身轻。金刀已剃头然发，
<br>
<br>　　玉管休吹肠断声。新戒珠从衣里得，初心莲向火中生。
<br>
<br>　　道场夜半香花冷，犹在灯前礼佛名。
<br>
<br>　　卷462_17  「醉中见微之旧卷有感」白居易
<br>
<br>　　今朝何事一沾襟，检得君诗醉后吟。老泪交流风病眼，
<br>
<br>　　春笺摇动酒杯心。银钩尘覆年年暗，玉树泥埋日日深。
<br>
<br>　　闻道墓松高一丈，更无消息到如今。
<br>
<br>　　卷462_18  「寿安歇马重吟」白居易
<br>
<br>　　春衫细薄马蹄轻，一日迟迟进一程。野枣花含新蜜气，
<br>
<br>　　山禽语带破匏声。垂鞭晚就槐阴歇，低倡闲冲柳絮行。
<br>
<br>　　忽忆家园须速去，樱桃欲熟笋应生。
<br>
<br>　　卷462_19  「赠张处士山人」白居易
<br>
<br>　　萝襟蕙带竹皮巾，虽到尘中不染尘。每见俗人多惨澹，
<br>
<br>　　惟逢美酒即殷勤。浮云心事谁能会，老鹤风标不可亲。
<br>
<br>　　世说三生如不谬，共疑巢许是前身。
<br>
<br>　　卷462_20  「池畔闲坐，兼呈侍中」白居易
<br>
<br>　　池畔最平处，树阴新合时。移床解衣带，坐任清风吹。
<br>
<br>　　举棹鸟先觉，垂纶鱼未知。前头何所有，一卷晋公诗。
<br>
<br>　　卷462_21  「初冬即事忆皇甫十」白居易
<br>
<br>　　冷竹风成韵，荒街叶作堆。欲寻联句卷，先饮暖寒杯。
<br>
<br>　　帽为迎霜戴，炉因试火开。时时还有客，终不当君来。
<br>
<br>　　卷462_22  「小庭寒夜寄梦得」白居易
<br>
<br>　　庭小同蜗舍，门闲称雀罗。火将灯共尽，风与雪相和。
<br>
<br>　　老睡随年减，衰情向夕多。不知同病者，争奈夜长何。
<br>
<br>　　卷462_23  「西还寿安路西歇马」白居易
<br>
<br>　　槐阴歇鞍马，柳絮惹衣巾。日晚独归路，春深多思人。
<br>
<br>　　去家才百里，为客只三旬。已念纱窗下，应生宝瑟尘。
<br>
<br>　　卷462_24  「雨中访崔十八」白居易
<br>
<br>　　肩舁仍挈}，莫怪就君来。秋雨经三宿，无人劝一杯。
<br>
<br>　　卷462_25  「梦得得新诗」白居易
<br>
<br>　　池上今宵风月凉，闲教少乐理霓裳。
<br>
<br>　　集仙殿里新词到，便播笙歌作乐章。
<br>
<br>　　卷462_26  「初见刘二十八郎中有感」白居易
<br>
<br>　　欲话毗陵君反袂，欲言夏口我沾衣。
<br>
<br>　　谁知临老相逢日，悲叹声多语笑稀。
<br>
<br>　　卷462_27  「夜题玉泉」白居易
<br>
<br>　　遇客多言爱山水，逢僧尽道厌嚣尘。
<br>
<br>　　玉泉潭畔松间宿，要且经年无一人。
<br>
<br>　　卷462_28  「拜表早出，赠皇甫宾客」白居易
<br>
<br>　　一月一回同拜表，莫辞侵早过中桥。
<br>
<br>　　老于君者应无数，犹趁西京十五朝。
<br>
<br>　　卷462_29  「赠郑尹」白居易
<br>
<br>　　府池东北旧亭台，久别长思醉一回。
<br>
<br>　　但请主人空扫地，自携杯酒管弦来。
<br>
<br>　　卷462_30  「别杨同州后却寄」白居易
<br>
<br>　　潘驿桥南醉中别，下村北醒时归。
<br>
<br>　　春风怪我君知否，榆叶杨花扑面飞。
<br>
<br>　　卷462_31  「狐泉店前作」白居易
<br>
<br>　　野狐泉上柳花飞，逐水东流便不归。
<br>
<br>　　花水悠悠两无意，因风吹落偶相依。
<br>
<br>　　卷462_32  「赠卢绩」白居易
<br>
<br>　　馀杭县里卢明府，虚白亭中白舍人。
<br>
<br>　　今日相逢头似雪，一杯相劝送残春。
<br>
<br>　　卷462_33  「与裴华州同过敷水戏赠」白居易
<br>
<br>　　使君五马且踟蹰，马上能听绝句无。
<br>
<br>　　每过桑间试留意，何妨后代有罗敷。
<br>
<br>　　卷462_34  「闲游」白居易
<br>
<br>　　欲笑随情酒逐身，此身虽老未辜春。
<br>
<br>　　春来点检闲游数，犹自多于年少人。
<br>
<br>　　卷462_35  「招韬光禅师（见咸淳临安志）」白居易
<br>
<br>　　白屋炊香饭，荤膻不入家。滤泉澄葛粉，洗手摘藤花。
<br>
<br>　　青芥除黄叶，红姜带紫芽。命师相伴食，斋罢一瓯茶。
<br>
<br>　　卷462_36  「和柳公权登齐云楼」白居易
<br>
<br>　　楼外春晴百鸟鸣，楼中春酒美人倾。路旁花日添衣色，
<br>
<br>　　云里天风散声。向此高吟谁得意，偶来闲客独多情。
<br>
<br>　　佳时莫起兴亡恨，游乐今逢四海清。
<br>
<br>　　卷462_37  「毛公坛」白居易
<br>
<br>　　毛公坛上片云闲，得道何年去不还。
<br>
<br>　　千载鹤翎归碧落，五湖空镇万重山。
<br>
<br>　　卷462_38  「灵岩寺」白居易
<br>
<br>　　馆娃宫畔千年寺，水阔云多客到稀。
<br>
<br>　　闻说春来更惆怅，百花深处一僧归。
<br>
<br>　　卷462_39  「白云泉」白居易
<br>
<br>　　天平山上白云泉，云自无心水自闲。
<br>
<br>　　何必奔冲山下去，更添波浪向人间。
<br>
<br>　　卷462_40  「寄韬光禅师」白居易
<br>
<br>　　一山门作两山门，两寺原从一寺分。东涧水流西涧水，
<br>
<br>　　南山云起北山云。前台花发后台见，上界钟声下界闻。
<br>
<br>　　遥想吾师行道处，天香桂子落纷纷。
<br>
<br>　　卷462_41  「和梦得夏至忆苏州呈卢宾客」白居易
<br>
<br>　　忆在苏州日，常谙夏至筵。粽香筒竹嫩，炙脆子鹅鲜。
<br>
<br>　　水国多台榭，吴风尚管弦。每家皆有酒，无处不过船。
<br>
<br>　　交印君相次，褰帷我在前。此乡俱老矣，东望共依然。
<br>
<br>　　洛下麦秋月，江南梅雨天。齐云楼上事，已上十三年。
<br>
<br>　　卷462_42  「曲江」白居易
<br>
<br>　　细草岸西东，酒旗摇水风。楼台在花杪，鸥鹭下烟中。
<br>
<br>　　翠幄晴相接，芳洲夜暂空。何人赏秋景，兴与此时同。
<br>
<br>　　卷462_43  「岁夜咏怀，兼寄思黯」白居易
<br>
<br>　　遍数故交亲，何人得六旬。今年已入手，馀事岂关身。
<br>
<br>　　老自无多兴，春应不拣人。陶窗与弘阁，风景一时新。
<br>
<br>　　卷462_44  「寒食日过枣团店」白居易
<br>
<br>　　寒食枣团店，春低杨柳枝。酒香留客住，莺语和人诗。
<br>
<br>　　困立攀花久，慵行上马迟。若为将此意，前字与僧期。
<br>
<br>　　卷462_45  「宿张云举院」白居易
<br>
<br>　　不食胡麻饭，杯中自得仙。隔房招好客，可室致芳筵。
<br>
<br>　　美酝香醪嫩，时新异果鲜。夜深唯畏晓，坐稳不思眠。
<br>
<br>　　棋罢嫌无敌，诗成愧在前。明朝题壁上，谁得众人传。
<br>
<br>　　卷462_46  「惜花」白居易
<br>
<br>　　可怜夭艳正当时，刚被狂风一夜吹。
<br>
<br>　　今日流莺来旧处，百般言语泥空枝。
<br>
<br>　　卷462_47  「七夕」白居易
<br>
<br>　　烟霄微月澹长空，银汉秋期万古同。
<br>
<br>　　几许欢情与离恨，年年并在此宵中。
<br>
<br>　　卷462_48  「宿诚禅师山房题赠」白居易
<br>
<br>　　不出孤峰上，人间四十秋。视身如传舍，阅世任东流。
<br>
<br>　　法为因缘立，心从次第修。中宵问真偈，有住是吾忧。
<br>
<br>　　卷462_49  「新池」白居易
<br>
<br>　　数日自穿凿，引泉来近陂。寻渠通咽处，绕岸待清时。
<br>
<br>　　深好求鱼养，闲堪与鹤期。幽声听难尽，入夜睡常迟。
<br>
<br>　　卷462_50  「南池」白居易
<br>
<br>　　萧条微雨绝，荒岸抱清源。入舫山侵塞，分泉道接村。
<br>
<br>　　秋声依树色，月影在蒲根。淹泊方难遂，他宵关梦魂。
<br>
<br>　　卷462_51  「宿池上」白居易
<br>
<br>　　泉来从绝壑，亭敞在中流。竹密无空岸，松长可绊舟。
<br>
<br>　　蟪蛄潭上夜，河汉岛前秋。异夕期新涨，携琴却此游。
<br>
<br>　　卷462_52  「翻经台（见咸淳临安志）」白居易
<br>
<br>　　一会灵山犹未散，重翻贝叶有来由。
<br>
<br>　　是名精进才开眼，岩石无端亦点头。
<br>
<br>　　卷462_53  「寄题上强山精舍寺（见王象之《舆地纪胜》）」白居易
<br>
<br>　　惯游山水住南州，行尽天台及虎丘。
<br>
<br>　　惟有上强精舍寺，最堪游处未曾游。
<br>
<br>　　卷462_54  「一字至七字诗（赋得诗）」白居易
<br>
<br>　　诗。绮美，瑰奇。明月夜，落花时。能助欢笑，亦伤别离。
<br>
<br>　　调清金石怨，吟苦鬼神悲。天下只应我爱，世间唯有君知。
<br>
<br>　　自从都尉别苏句，便到司空送白辞。
<br>
<br>　　卷462_55  「九老图诗」白居易
<br>
<br>　　雪作须眉云作衣，辽东华表鹤双归。
<br>
<br>　　当时一鹤犹希有，何况今逢两令威。
<br>
<br>　　卷462_56  「和裴相公傍水闲行绝句」白居易
<br>
<br>　　行寻春水坐看山，早出中书晚未还。
<br>
<br>　　为报野僧岩客道，偷闲气味胜长闲。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
