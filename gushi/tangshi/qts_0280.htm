<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百八十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百八十
<br>
<br>　　卷280_1  「李端公（一作严维诗，题作送李端）」卢纶
<br>
<br>　　故关衰草遍，离别自堪悲。路出寒云外，人归暮雪时。
<br>
<br>　　少孤为客早，多难识君迟。掩泪空相向，风尘何处期。
<br>
<br>　　卷280_2  「秋晚山中别业」卢纶
<br>
<br>　　树老野泉清，幽人好独行。去闲知路静，归晚喜山明。
<br>
<br>　　兰芰通荒井，牛羊出古城。茂陵秋最冷，谁念一书生。
<br>
<br>　　卷280_3  「关口逢徐迈」卢纶
<br>
<br>　　废寺连荒垒，那知见子真。关城夜有雪，冰渡晓无人。
<br>
<br>　　酒里唯多病，山中愿作邻。常闻兄弟乐，谁肯信家贫。
<br>
<br>　　卷280_4  「山中咏古木」卢纶
<br>
<br>　　高木已萧索，夜雨复秋风。坠叶鸣丛竹，斜根拥断蓬。
<br>
<br>　　半侵山色里，长在水声中。此地何人到，云门去亦通。
<br>
<br>　　卷280_5  「酬李端公野寺病居见寄」卢纶
<br>
<br>　　野寺钟昏山正阴，乱藤高竹水声深。田夫就饷还依草，
<br>
<br>　　野雉惊飞不过林。斋沐暂思同静室，清羸已觉助禅心。
<br>
<br>　　寂寞日长谁问疾，料君惟取古方寻。
<br>
<br>　　卷280_6  「送少微上人游蜀」卢纶
<br>
<br>　　瓶钵绕禅衣，连宵宿翠微。树开巴水远，山晓蜀星稀。
<br>
<br>　　识遍中朝贵，多谙外学非。何当一传付，道侣愿知归。
<br>
<br>　　卷280_7  「送宁国夏侯丞」卢纶
<br>
<br>　　楚国青芜上，秋云似白波。五湖长路少，九派乱山多。
<br>
<br>　　谢守通诗宴，陶公许醉过。怃然饯离阻，年鬓两蹉跎。
<br>
<br>　　卷280_8  「送袁」卢纶
<br>
<br>　　谏猎名空久，多因病与贫。买书行几市，带雨别何人。
<br>
<br>　　客路山连水，军州日映尘。凄凉一分手，俱恨老相亲。
<br>
<br>　　卷280_9  「赠别李纷」卢纶
<br>
<br>　　头白乘驴悬布囊，一回言别泪千行。
<br>
<br>　　儿孙满眼无归处，唯到尊前似故乡。
<br>
<br>　　卷280_10  「罪所送苗员外上都」卢纶
<br>
<br>　　谋身当议罪，宁遣友朋闻。祸近防难及，愁长事未分。
<br>
<br>　　寂寥惊远语，幽闭望归云。亲戚如相见，唯应泣向君。
<br>
<br>　　卷280_11  「送李校书赴东川幕」卢纶
<br>
<br>　　泥坂望青城，浮云与栈平。字形知国号，眉势识山名。
<br>
<br>　　编简尘封阁，戈a雪照营。男儿须聘用，莫信笔堪耕。
<br>
<br>　　卷280_12  「至德中赠内兄刘赞」卢纶
<br>
<br>　　时难访亲戚，相见喜还悲。好学年空在，从戎事已迟。
<br>
<br>　　听琴泉落处，步履雪深时。惆怅多边信，青山共有期。
<br>
<br>　　卷280_13  「春日灞亭同苗员外寄皇甫侍御（一作庾侍郎）」卢纶
<br>
<br>　　坐见春云暮，无因报所思。川平人去远，日暖雁飞迟。
<br>
<br>　　对酒山长在，看花鬓自衰。谁堪登灞岸，还作旧乡悲。
<br>
<br>　　卷280_14  「送颜推官游银夏谒韩大夫」卢纶
<br>
<br>　　丛篁叫寒笛，满眼塞山青。才子尊前画，将军石上铭。
<br>
<br>　　猎声云外响，战血雨中腥。苦乐从来事，因君一涕零。
<br>
<br>　　卷280_15  「咸阳送房济侍御归太原幕（昔尝与济同游此邑）」卢纶
<br>
<br>　　旧居无旧邻，似见故乡春。复对别离酒，欲成衰老人。
<br>
<br>　　客衣频染泪，军旅亦多尘。握手重相勉，平生心所因。
<br>
<br>　　卷280_16  「宝泉寺送李益端公归宁幕」卢纶
<br>
<br>　　参差岩障东，云日晃龙宫。石净非因雨，松凉不为风。
<br>
<br>　　恋泉将鹤并，偷果与猿同。眼界尘虽染，心源蔽已通。
<br>
<br>　　莲花国何限，贝叶字无穷。早晚登麟阁，慈门欲付公。
<br>
<br>　　卷280_17  「送何召下第后归蜀」卢纶
<br>
<br>　　褒斜行客过，栈道响危空。路湿云初上，山明日正中。
<br>
<br>　　水程通海货，地利杂吴风。一别金门远，何人复荐雄。
<br>
<br>　　卷280_18  「宿定陵寺（寺在陵内）」卢纶
<br>
<br>　　古塔荒台出禁墙，磬声初尽漏声长。云生紫殿幡花湿，
<br>
<br>　　月照青山松柏香。禅室夜闻风过竹，奠筵朝启露沾裳。
<br>
<br>　　谁悟威灵同寂灭，更堪砧杵发昭阳。
<br>
<br>　　卷280_19  「送彭开府往云中觐使君兄」卢纶
<br>
<br>　　一门三代贵，非是主恩偏。破虏山铭在，承家剑艺全。
<br>
<br>　　夺旗貂帐侧，射虎雪林前。雁塞逢兄弟，云州发管弦。
<br>
<br>　　冻河光带日，枯草净无烟。儒者曾修武，因贻上将篇。
<br>
<br>　　卷280_20  「送李缃」卢纶
<br>
<br>　　旧国仍连五将营，儒衣何处谒公卿。波翻远水蒹葭动，
<br>
<br>　　路入寒村机杼鸣。嵇康书论多归兴，谢氏家风有学名。
<br>
<br>　　为问西来雨中客，空山几处是前程。
<br>
<br>　　卷280_21  「送内弟韦宗仁归信州觐省」卢纶
<br>
<br>　　常嗟外族弟兄稀，转觉心孤是送归。醉掩壶觞人有泪，
<br>
<br>　　梦惊波浪日无辉。烹鱼绿岸烟浮草，摘橘青溪露湿衣。
<br>
<br>　　闻说江楼长卷幔，几回风起望胡威。
<br>
<br>　　卷280_22  「长安疾后首秋夜即事（一作陈羽诗）」卢纶
<br>
<br>　　九重深锁禁城秋，月过南宫渐映楼。紫陌夜深槐露滴，
<br>
<br>　　碧空云尽火星流。清风刻漏传三殿，甲第歌钟乐五侯。
<br>
<br>　　楚客病来乡思苦，寂寥灯下不胜愁。
<br>
<br>　　卷280_23  「送崔琦赴宣州幕」卢纶
<br>
<br>　　五马临流待幕宾，羡君谈笑出风尘。身闲就养宁辞远，
<br>
<br>　　世难移家莫厌贫。天际晓山三峡路，津头腊市九江人。
<br>
<br>　　何处遥知最惆怅，满湖青草雁声春。
<br>
<br>　　卷280_24  「送杨东归」卢纶
<br>
<br>　　登楼掩泣话归期，楚树荆云发远思。日里扬帆闻戍鼓，
<br>
<br>　　舟中酹酒见山祠。西江风浪何时尽，北客音书欲寄谁。
<br>
<br>　　若说湓城杨司马，知君望国有新诗。
<br>
<br>　　卷280_25  「至德中途中书事却寄李n」卢纶
<br>
<br>　　乱离无处不伤情，况复看碑对古城。路绕寒山人独去，
<br>
<br>　　月临秋水雁空惊。颜衰重喜归乡国，身贱多惭问姓名。
<br>
<br>　　今日主人还共醉，应怜世故一儒生。
<br>
<br>　　卷280_26  「奉和太常王卿酬中书李舍人中书寓直春夜对月见寄」卢纶
<br>
<br>　　露如轻雨月如霜，不见星河见雁行。虚晕入池波自泛，
<br>
<br>　　满轮当苑桂多香。春台几望黄龙阙，云路宁分白玉郎。
<br>
<br>　　是夜巴歌应金石，岂殊萤影对清光。
<br>
<br>　　卷280_27  「酬包佶郎中览拙卷后见寄」卢纶
<br>
<br>　　令伯支离晚读书，岂知词赋称相如。枉逢花木无新思，
<br>
<br>　　拙就溪潭损旧居。禁路看山歌自缓，云司玩月漏应疏。
<br>
<br>　　沉忧敢望金门召，空愧巴Q并子虚。
<br>
<br>　　卷280_28  「送史u滑州谒贾仆射」卢纶
<br>
<br>　　朱门洞启俨行车，金~装囊半是书。
<br>
<br>　　君向东州问徐胤，羊公何事灭吹鱼。
<br>
<br>　　卷280_29  「送鲍中丞赴太原」卢纶
<br>
<br>　　分路引鸣驺，喧喧似陇头。暂移西掖望，全解北门忧。
<br>
<br>　　专幕临都护，分曹制督邮。积冰营不下，盛雪猎方休。
<br>
<br>　　白草连胡帐，黄云拥戍楼。今朝送旌旆，一减鲁儒羞。
<br>
<br>　　卷280_30  「送耿拾遗充括图书使往江淮」卢纶
<br>
<br>　　传令收遗籍，诸儒喜饯君。孔家唯有地，禹穴但生云。
<br>
<br>　　编简知还续，虫鱼亦自分。如逢北山隐，一为谢移文。
<br>
<br>　　卷280_31  「送郭判官赴振武」卢纶
<br>
<br>　　黄河九曲流，缭绕古边州。鸣雁飞初夜，羌胡正晚秋。
<br>
<br>　　凄凉金管思，迢递玉人愁。七叶推多庆，须怀杀敌忧。
<br>
<br>　　卷280_32  「春江夕望」卢纶
<br>
<br>　　洞庭芳草遍，楚客莫思归。经难人空老，逢春雁自飞。
<br>
<br>　　东西兄弟远，存没友朋稀。独立还垂泪，天南一布衣。
<br>
<br>　　卷280_33  「送元昱尉义兴」卢纶
<br>
<br>　　欲成云海别，一夜梦天涯。白浪缘江雨，青山绕县花。
<br>
<br>　　风标当剧部，冠带称儒家。去矣谢亲爱，知予发已华。
<br>
<br>　　卷280_34  「送黎兵曹往陕府结亲（所昏即君从母女弟）」卢纶
<br>
<br>　　郎马两如龙，春朝上路逢。鸳鸯初集水，薜荔欲依松。
<br>
<br>　　步帐歌声转，妆台烛影重。何言在阴者，得是戴侯宗。
<br>
<br>　　卷280_35  「送乐平苗明府」卢纶
<br>
<br>　　累职比柴桑，清秋入楚乡。一船灯照浪，两岸树凝霜。
<br>
<br>　　亭吏趋寒雾，山城敛曙光。无辞折腰久，仲德在鸳行。
<br>
<br>　　卷280_36  「晚到T耆老家」卢纶
<br>
<br>　　老翁曾旧识，相引出柴门。苦话别时事，因寻溪上村。
<br>
<br>　　数年何处客，近日几家存。冒雨看禾黍，逢人忆子孙。
<br>
<br>　　乱藤穿井口，流水到篱根。惆怅不堪住，空山月又昏。
<br>
<br>　　卷280_37  「卧病书怀」卢纶
<br>
<br>　　苦心三十载，白首遇艰难。旧地成孤客，全家赖钓竿。
<br>
<br>　　貌衰缘药尽，起晚为山寒。老病今如此，无人更问看。
<br>
<br>　　卷280_38  「落第后归终南别业」卢纶
<br>
<br>　　久为名所误，春尽始归山。落羽羞言命，逢人强破颜。
<br>
<br>　　交疏贫病里，身老是非间。不及东溪月，渔翁夜往还。
<br>
<br>　　卷280_39  「送朝邑张明府（此公善琴）」卢纶
<br>
<br>　　千室暮山西，浮云与树齐。剖辞云落纸，拥吏雪成泥。
<br>
<br>　　野火芦千顷，河田水万畦。不知琴月夜，谁得听乌啼。
<br>
<br>　　卷280_40  「送李方东归（即故李校书端亲弟）」卢纶
<br>
<br>　　故交三四人，闻别共沾巾。举目是陈事，满城无至亲。
<br>
<br>　　身从丧日病，家自俭年贫。此去何堪远，遗孤在旧邻。
<br>
<br>　　卷280_41  「秋晚霁后野望忆夏侯审」卢纶
<br>
<br>　　天晴禾黍平，畅目亦伤情。野店云日丽，孤庄砧杵鸣。
<br>
<br>　　川原唯寂寞，岐路自纵横。前后无俦侣，此怀谁与呈。
<br>
<br>　　卷280_42  「送王尊师（一作道士）」卢纶
<br>
<br>　　梦别一仙人，霞衣满鹤身。旌幢天路晚，桃杏海山春。
<br>
<br>　　种玉非求稔，烧金不为贫。自怜头白早，难与葛洪亲。
<br>
<br>　　卷280_43  「送抚州周使君（即侍中之婿）」卢纶
<br>
<br>　　周郎三十馀，天子赐鱼书。龙节随云水，金铙动里闾。
<br>
<br>　　松声三楚远，乡思百花初。若转弘农守，萧咸事不如。
<br>
<br>　　卷280_44  「赠别司空曙」卢纶
<br>
<br>　　有月曾同赏，无秋不共悲。如何与君别，又是菊花时。
<br>
<br>　　卷280_45  「送王录事赴任苏州（即舍人堂弟）」卢纶
<br>
<br>　　古堤迎拜路，万里一帆前。潮作浇田雨，云成煮海烟。
<br>
<br>　　吏闲唯重法，俗富不忧边。西掖今宵咏，还应寄阿连。
<br>
<br>　　卷280_46  「大梵山寺院奉呈趣上人赵中丞」卢纶
<br>
<br>　　渐欲休人事，僧房学闭关。伴鱼浮水上，看鹤向林间。
<br>
<br>　　寺古秋仍早，松深暮更闲。月中随道友，夜夜坐空山。
<br>
<br>　　卷280_47  「送恒操上人归江外觐省」卢纶
<br>
<br>　　依佛不违亲，高堂与寺邻。问安双树晓，求膳一僧贫。
<br>
<br>　　持咒过龙庙，翻经化海人。还同惠休去，儒者亦沾巾。
<br>
<br>　　卷280_48  「上巳日陪齐相公花楼宴」卢纶
<br>
<br>　　钟陵暮春月，飞观延群英。晨霞耀中轩，满席罗金琼。
<br>
<br>　　持杯凝远睇，触物结幽情。树色参差绿，湖光潋滟明。
<br>
<br>　　礼卑瞻绛帐，恩浃厕华缨。徒记山阴兴，祓禊乃为荣。
<br>
<br>　　卷280_49  「寒食」卢纶
<br>
<br>　　孤客飘飘岁载华，况逢寒食倍思家。莺啼远墅多从柳，
<br>
<br>　　人哭荒坟亦有花。浊水秦渠通渭急，黄埃京洛上原斜。
<br>
<br>　　驱车西近长安好，宫观参差半隐霞。
<br>
<br>　　卷280_50  「舟中寒食」卢纶
<br>
<br>　　寒食空江曲，孤舟渺水前。斗鸡沙鸟异，禁火岸花然。
<br>
<br>　　日霁开愁望，波喧警醉眠。因看数茎鬓，倍欲惜芳年。
<br>
<br>　　卷280_51  「元日早朝呈故省诸公」卢纶
<br>
<br>　　万戟凌霜布，森森瑞气间。垂衣当晓日，上寿对南山。
<br>
<br>　　济济延多士，跹跹舞百蛮。小臣无事谏，空愧伴鸣环。
<br>
<br>　　卷280_52  「元日朝回中夜书情，寄南宫二故人」卢纶
<br>
<br>　　鸣随g鹭，登阶见冕旒。无能裨圣代，何事别沧洲。
<br>
<br>　　闲夜贫还醉，浮名老渐羞。凤城春欲晚，郎吏忆同游。
<br>
<br>　　卷280_53  「裴给事宅白牡丹（一作裴诗）」卢纶
<br>
<br>　　长安豪贵惜春残，争玩街西紫牡丹。
<br>
<br>　　别有玉盘承露冷，无人起就月中看。
<br>
<br>　　卷280_54  「送韦判官得雨中山」卢纶
<br>
<br>　　前峰后岭碧鳎草拥惊泉树带风。
<br>
<br>　　人语马嘶听不得，更堪长路在云中。
<br>
<br>　　卷280_55  「送宛丘任少府」卢纶
<br>
<br>　　带绶别乡亲，东为千里人。俗讹唯竞祭，地古不留春。
<br>
<br>　　野戍云藏火，军城树拥尘。少年何所重，才子又清贫。
<br>
<br>　　卷280_56  「送永阳崔明府」卢纶
<br>
<br>　　鹤唳蒹葭晓，中流见楚城。浪清风乍息，山白月犹明。
<br>
<br>　　废路开荒木，归人种古营。悬闻正讹俗，邴曼更知名。
<br>
<br>　　卷280_57  「割飞二刀子歌」卢纶
<br>
<br>　　我家有翦刀，人云鬼国铁。裁罗裁绮无钝时，
<br>
<br>　　用来三年一股折。南中匠人淳用钢，再令盘屈随手伤。
<br>
<br>　　改锻割飞二刀子，色迎霁雪锋含霜。两条神物秋冰薄，
<br>
<br>　　刃淬初蟾鞘金错。越戟吴钩不足夸，斩犀切玉应怀怍。
<br>
<br>　　日试曾磨汉水边，掌中_栗声冷然。神惊魄悸却收得，
<br>
<br>　　刃头已吐微微烟。刀乎刀乎何烨烨，魑魅须藏怪须慑。
<br>
<br>　　若非良工变尔形，只向裁缝委箱箧。
<br>
<br>　　卷280_58  「送郎士元使君赴郢州」卢纶
<br>
<br>　　赐衣兼授节，行日郢中闻。花发登山庙，天晴阅水军。
<br>
<br>　　渔商三楚接，郡邑九江分。高兴应难遂，元戎有大勋。
<br>
<br>　　卷280_59  「春词」卢纶
<br>
<br>　　北苑罗裙带，尘衢锦绣鞋。醉眠芳树下，半被落花埋。
<br>
<br>　　卷280_60  「清如玉壶冰」卢纶
<br>
<br>　　玉壶冰始结，循吏政初成。既有虚心鉴，还如照胆清。
<br>
<br>　　瑶池惭洞澈，金镜让澄明。气若朝霜动，形随夜月盈。
<br>
<br>　　临人能不蔽，待物本无情。怯对圆光里，妍蚩自此呈。
<br>
<br>　　卷280_61  「山店（一作王建诗）」卢纶
<br>
<br>　　登登山路行时尽，决决溪泉到处闻。
<br>
<br>　　风动叶声山犬吠，一家松火隔秋云。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
