<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百八十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百八十五
<br>
<br>　　卷485_1  「古意」鲍溶
<br>
<br>　　女萝寄青松，绿蔓花绵绵。三五定君婚，结发早移天。
<br>
<br>　　肃肃羔雁礼，泠泠琴瑟篇。恭承采蘩祀，敢效同车贤。
<br>
<br>　　皎日不留景，良辰如逝川。愁心忽移爱，花貌无归妍。
<br>
<br>　　翠袖皓珠粉，碧阶封绿钱。新人易如玉，废瑟难为弦。
<br>
<br>　　寄谢华木，荣君香阁前。岂无摇落苦，贵与根蒂连。
<br>
<br>　　希君旧光景，照妾薄暮年。
<br>
<br>　　卷485_2  「萧史图歌」鲍溶
<br>
<br>　　霜绡数幅八月天，彩龙引凤堂堂然。小载萧仙穆公女，
<br>
<br>　　随仙上归玉京去。仙路迢遥烟几重，女衣清净云三素。
<br>
<br>　　胡髯毵珊云髻光，翠蕤皎洁琼华凉。露痕烟迹渍红貌，
<br>
<br>　　疑别秦宫初断肠。此天每在西北上，紫霄洞客晓烟望。
<br>
<br>　　卷485_3  「会仙歌」鲍溶
<br>
<br>　　轻轻鳎龙言凤语何从容，耳有响兮目无踪。杳杳默默，
<br>
<br>　　花张锦织，王母初自昆仑来，茅盈王方平在侧。
<br>
<br>　　青毛仙鸟衔锦符，谨上阿环起居王母书。始知仙事亦多故，
<br>
<br>　　一隔绛河千岁馀。详玉字，多喜气，瑶台明月来堕地。
<br>
<br>　　冠剑低昂蹈舞频，礼容尽若君臣事。愿言小仙艺，
<br>
<br>　　姓名许飞琼，洞阴玉磬敲天声。乐王母，一送玉杯长命酒。
<br>
<br>　　碧花醉，灵扬扬，笑赐二子长生方。二子未及伸拜谢，
<br>
<br>　　苍苍上兮皇皇下。
<br>
<br>　　卷485_4  「李夫人歌」鲍溶
<br>
<br>　　v闺羽帐华烛陈，方士夜降夫人神。葳蕤半露芙蓉色，
<br>
<br>　　窈窕将期环身。丽如三五月，可望难亲近。
<br>
<br>　　棍旌犀竟不言，春思秋怨谁能问。欲求巧笑如生时，
<br>
<br>　　歌尘在空瑟衔丝。神来未及梦相见，帝比初亡心更悲。
<br>
<br>　　爱之欲其生又死，东流万代无回水。宫漏丁丁夜向晨，
<br>
<br>　　烟消雾散愁方士。
<br>
<br>　　卷485_5  「水殿采菱歌」鲍溶
<br>
<br>　　宫鸦叫赤光，潮声入宫宫影凉。火华啼露卷横塘，
<br>
<br>　　金堤四合宛柔扬。美人荷裙芙蓉妆，柔荑萦雾棹龙航。
<br>
<br>　　采莲一声歌态长，青丝结眼捕鸳鸯。
<br>
<br>　　卷485_6  「周先生画洞庭歌」鲍溶
<br>
<br>　　江南客，水为乡，舟为宅，能以笔锋知地脉。
<br>
<br>　　闲分楚水入丹青，不下此堂临洞庭。水文不浪烟不动，
<br>
<br>　　木末棱棱山碧重。帝子应哀窈窕云，客人似得婵娟梦。
<br>
<br>　　六月火光衣上生，斋心寂听潺声。林冰摇镜水拂簟，
<br>
<br>　　尽日独卧秋风清。因游洞庭不出户，疑君如有长生路。
<br>
<br>　　玉壶先生在何处？
<br>
<br>　　卷485_7  「霓裳羽衣歌」鲍溶
<br>
<br>　　玉烟生窗午轻凝，晨华左耀鲜相凌。人言天孙机上亲手迹，
<br>
<br>　　有时怨别无所惜。遂令武帝厌云韶，金针天丝缀飘飘。
<br>
<br>　　五声写出心中见，拊石喧金柏梁殿。此衣春日赐何人，
<br>
<br>　　秦女腰肢轻若燕。香风间旋众彩随，联联珍珠贯长丝。
<br>
<br>　　眼前意是三清客，星宿离离绕身白。鸾凤有声不见身，
<br>
<br>　　出宫入徵随伶人。神仙如月只可望，瑶华池头几惆怅。
<br>
<br>　　乔山一闭曲未终，鼎湖秋惊白头浪。
<br>
<br>　　卷485_8  「寓兴」鲍溶
<br>
<br>　　念来若望神，追往如话梦。梦神不无迹，谁使烦心用。
<br>
<br>　　鲁圣虚泣麟，楚狂浪歌凤。那言阮家子，更作穷途恸。
<br>
<br>　　卷485_9  「游山」鲍溶
<br>
<br>　　白道行深云，云高路弥细。时时天上客，遗路人间世。
<br>
<br>　　烟花最深处，井臼得空刺。天寒鹤巢林，石长泉脉闭。
<br>
<br>　　神化万灵集，心期一朝契。不见金板书，谁知阮家裔。
<br>
<br>　　终期太古人，问取松柏岁。
<br>
<br>　　卷485_10  「隋宫」鲍溶
<br>
<br>　　御街多行客，行客悲春风。楚老几代人，种田炀帝宫。
<br>
<br>　　零落池台势，高低禾黍中。
<br>
<br>　　卷485_11  「怀仙二首」鲍溶
<br>
<br>　　昆仑九层台，台上宫城峻。西母持地图，东来献虞舜。
<br>
<br>　　虞宫礼成后，回驾仙风顺。十二楼上人，笙歌沸天引。
<br>
<br>　　裴回扶桑路，白日生离恨。青鸟更不来，麻姑断书信。
<br>
<br>　　乃知东海水，清浅谁能问。
<br>
<br>　　阆峰绮阁几千丈，瑶水西流十二城。
<br>
<br>　　曾见周灵王太子，碧桃花下自吹笙。
<br>
<br>　　卷485_12  「怀远人」鲍溶
<br>
<br>　　远道在天际，客行如浮云。浮云不知归，似我长望君。
<br>
<br>　　秋至汉水高，南音何时闻。瑶草难远寄，西风气氤氲。
<br>
<br>　　常恐山岳游，不反鸾凤群。无厌坐迟人，风雨惊斯文。
<br>
<br>　　卷485_13  「怀尹真人」鲍溶
<br>
<br>　　万里叠嶂翠，一心浮云闲。羽人杏花发，倚树红琼颜。
<br>
<br>　　流水杳冥外，女萝阴荫间。却思人间世，多恐不可还。
<br>
<br>　　青鸟飞难远，春云晴不闲。但恐五灵车，山上复有山。
<br>
<br>　　卷485_14  「秋晚铜山道中宿隐者」鲍溶
<br>
<br>　　我乡山川遥，秋晚空景促。天明共云散，日落依鸟宿。
<br>
<br>　　主人逃名子，鹤发卧空谷。野言得真风，山貌宜古服。
<br>
<br>　　喜于无声地，暂傲羲皇俗。秋窗照疏萤，寒犬吠落木。
<br>
<br>　　朝隐留此处，一点天边宿。今忆见此时，添悲览止足。
<br>
<br>　　迟迟清夜昼，幽路出深竹。笑谢万户侯，余将耻干禄。
<br>
<br>　　卷485_15  「感怀」鲍溶
<br>
<br>　　宿心不觉远，事去劳追忆。旷古川上怀，东流几时息。
<br>
<br>　　门前青山路，眼见归不得。晓梦云月光，过秋兰蕙色。
<br>
<br>　　卷485_16  「经秦皇墓」鲍溶
<br>
<br>　　左岗青虬盘，右坂白虎踞。谁识此中陵，祖龙藏身处。
<br>
<br>　　别为一天地，下入三泉路。珠华翔青鸟，玉影耀白兔。
<br>
<br>　　山河一易姓，万事随人去。白昼盗开陵，玄冬火焚树。
<br>
<br>　　哀哉送死厚，乃为弃身具。死者不复知，回看汉文墓。
<br>
<br>　　卷485_17  「将归旧山留别孟郊」鲍溶
<br>
<br>　　择木无利刃，羡鱼无巧纶。如何不量力，自取中路贫。
<br>
<br>　　前者不厌耕，一日不离亲。今来千里外，我心不在身。
<br>
<br>　　悠悠慈母心，惟愿才如人。蚕桑能几许，衣服常著新。
<br>
<br>　　一饭吐尺丝，谁见此殷勤。别君归耕去，持火烧车轮。
<br>
<br>　　卷485_18  「留辞杜员外式方」鲍溶
<br>
<br>　　东风吹旅怀，乡梦无夜无。惭见君子堂，贫思上归途。
<br>
<br>　　海岳泛念深，涓尘复何须。婆娑不在本，屈曲无弦弧。
<br>
<br>　　恻恻奉离尊，承欢独向隅。时当凤来日，孰用鸡鸣夫。
<br>
<br>　　回首九仙门，皇家在玉壶。惭非海人别，泪下不成珠。
<br>
<br>　　卷485_19  「长城」鲍溶
<br>
<br>　　蒙公虏生人，北筑秦氏冤。祸兴萧墙内，万里防祸根。
<br>
<br>　　城成六国亡，宫阙启千门。生人半为土，何用空中原。
<br>
<br>　　奈何家天下，骨肉尚无恩。投沙拥海水，安得久不翻。
<br>
<br>　　乘高惨人魂，寒日易黄昏。枯骨贯朽铁，砂中如有言。
<br>
<br>　　万古骊山下，徒悲野火燔。
<br>
<br>　　卷485_20  「蔡平喜遇河阳马判官宽话别」鲍溶
<br>
<br>　　从事东军正四年，相逢且喜偃兵前。看寻狡兔翻三窟，
<br>
<br>　　见射妖星落九天。江上柳营回鼓角，河阳花府望神仙。
<br>
<br>　　秋风萧飒醉中别，白马嘶霜雁叫烟。
<br>
<br>　　卷485_21  「寄福州从事殷尧藩」鲍溶
<br>
<br>　　越岭寒轻物象殊，海城台阁似蓬壶。几回入市鲛绡女，
<br>
<br>　　终岁啼花山鹧鸪。雷令剑龙知去未，虎夷云鹤亦来无。
<br>
<br>　　就中静事冥宵话，何惜双轮访病夫。
<br>
<br>　　卷485_22  「壮士行」鲍溶
<br>
<br>　　西方太白高，壮士羞病死。心知报恩处，对酒歌易水。
<br>
<br>　　沙鸿嗥天末，横剑别妻子。苏武执节归，班超束书起。
<br>
<br>　　山河不足重，重在遇知己。
<br>
<br>　　卷485_23  「章华宫行」鲍溶
<br>
<br>　　烟渚南鸿呼晓群，章华宫娥怨行云。十二巫峰仰天绿，
<br>
<br>　　金车何处邀云宿。小腰穸槿千人，宫衣水碧颜青春。
<br>
<br>　　岂无一人似神女，忍使黛蛾常不伸。黛蛾不伸犹自可，
<br>
<br>　　春朝诸处门常锁。
<br>
<br>　　卷485_24  「倚瑟行」鲍溶
<br>
<br>　　金舆传惊灞核，龙旗参天行殿巍。左文皇帝右慎姬，
<br>
<br>　　北面侍臣张释之。因高知处邯郸道，寿陵已见生秋草。
<br>
<br>　　万世何人不此归，一言出口堪生老。高歌倚瑟流清悲，
<br>
<br>　　徐乐哀生知为谁。臣惊欢叹不可放，愿赐一言释名妄。
<br>
<br>　　明珠为日红亭亭，水银为河玉为星。泉宫一闭秦国丧，
<br>
<br>　　牧童弄火骊山上。与世无情在速贫，弃尸于野由斯葬。
<br>
<br>　　生死茫茫不可知，视不一姓君莫悲。始皇有训二世哲，
<br>
<br>　　君独何人至于斯。灞陵一代无发毁，俭风本是张廷尉。
<br>
<br>　　卷485_25  「辞辇行」鲍溶
<br>
<br>　　汉家代久淳风薄，帝重微行极荒乐。青娥三千奉一人，
<br>
<br>　　班女不以色事君。朝停玉辇诏同载，三十六宫皆眄睐。
<br>
<br>　　不惊六马缓天仪，从容鸣环前致辞。君恩如海深难竭，
<br>
<br>　　妾命如丝轻易绝。愿陪阿母同小星，敢使太阳齐万物。
<br>
<br>　　周末幽王不可宗，妾闻上圣遗休风。五更三老侍白日，
<br>
<br>　　八十一女居深宫。愿将辇内有馀席，回赐忠臣妾恩泽。
<br>
<br>　　一时节义动贤君，千年名姓香氛氲，渐台水死何伤闻。
<br>
<br>　　卷485_26  「巢乌行」鲍溶
<br>
<br>　　乌生几子林萧条，雄乌求食雌守巢。夜愁风雨巢倾覆，
<br>
<br>　　常见一乌巢下宿。日长雏饥雄未回，雌乌下巢去哀哀。
<br>
<br>　　野田春尽少遗谷，寻食不得饥飞来。黄雀亦引数青雀，
<br>
<br>　　雀飞未远乌惊落。既分青雀啖尔雏，尔雏虽长心何如。
<br>
<br>　　将飞不飞犹未忍，古瑟写哀哀不尽。杀生养生复养生，
<br>
<br>　　呜呜啧啧何时平。
<br>
<br>　　卷485_27  「姑苏宫行」鲍溶
<br>
<br>　　姑苏宫，九层金台半虚空。雕楹璇题斗皎洁，
<br>
<br>　　中有妖姬似明月。西见洞庭秋镜开，水华百里盘宫来。
<br>
<br>　　越王采女能水戏，仙舟如龙旌曳翠。羽盖晴翻橘柚香，
<br>
<br>　　玉笙夜送芙蓉醉。归帆平静君无劳，还从下下上高高。
<br>
<br>　　卷485_28  「悲哉行」鲍溶
<br>
<br>　　促促晨复昏，死生同一源。贵年不惧老，贱老伤久存。
<br>
<br>　　朗朗哭前歌，绛旌引幽魂。来为千金子，去卧百草根。
<br>
<br>　　黄土塞生路，悲风送回辕。金鞍旧良马，四顾不入门。
<br>
<br>　　生结千岁念，荣华及百孙。黄金买性命，白刃酬一言。
<br>
<br>　　宁知北山下，松柏侵田园。
<br>
<br>　　卷485_29  「元日早朝行（一作鲍防诗）」鲍溶
<br>
<br>　　乾元发生春为宗，盛德在天斗建东。东方岁星大明宫，
<br>
<br>　　南山喜气摇晴空。望云五等舞万玉，献寿一声出千峰。
<br>
<br>　　文章垂彩礼乐正，太白下直旌旗红。旌旗不断春风前，
<br>
<br>　　直如朱绳非尔妍。
<br>
<br>　　卷485_30  「秋怀五首」鲍溶
<br>
<br>　　促促生有涯，营营意无限。无限意未申，有涯生已晚。
<br>
<br>　　恩荣不可恃，天道归寸管。老如影随人，时若车下坂。
<br>
<br>　　行者归期尽，居人心更远。凉风日萧条，亲戚长在眼。
<br>
<br>　　多忧知无奈，圣贤莫能免。客鸟投本枝，生生复深浅。
<br>
<br>　　秋晓客迢迢，月清风楚楚。草虫夜侵我，唧唧床下语。
<br>
<br>　　流年白日驰，微愿不我与。心如缫丝纶，展转多头绪。
<br>
<br>　　凭觞散烦襟，援瑟清夜拊。回感帝子心，空堂有烟雨。
<br>
<br>　　丝减悲不减，器新声更古。一弦有馀哀，何况二十五。
<br>
<br>　　九月夜如年，幽房劳别梦。不知别日远，夜夜犹相送。
<br>
<br>　　玉床暗虫响，锦席寒泪冻。明镜失旧人，空林误归凤。
<br>
<br>　　新年堪爱惜，锦字亦珍重。一念皎皎时，幽襟非所用。
<br>
<br>　　金气白日来，疏黄满河关。平居乏愉悦，况复身险艰。
<br>
<br>　　一忆故乡居，一望客人还。两心四海中，谁不伤朱颜。
<br>
<br>　　双燕不巢树，浮萍不出山。性命君由天，安得易其间。
<br>
<br>　　休悲砌虫苦，此日无人闲。
<br>
<br>　　龙荒变露色，燕雁南为客。游子声影中，涕零念离析。
<br>
<br>　　四时如车马，转此今与昔。往叹在空中，存事委幽迹。
<br>
<br>　　翩翩日敛照，朗朗月系夕。物生春不留，年壮老还迫。
<br>
<br>　　天机杳何为，长寿与松柏。
<br>
<br>　　卷485_31  「秋夜对月怀李正封」鲍溶
<br>
<br>　　援琴怅独立，高月对秋堂。美人远于月，徒望空景光。
<br>
<br>　　坐忆执手时，七弦起凄凉。平生知音少，君子安可忘。
<br>
<br>　　客意如梦寐，路岐遍四方。日远迷所之，满天心暗伤。
<br>
<br>　　主奉二鲤鱼，中含五文章。惜无千金答，愁思盈中肠。
<br>
<br>　　此夕临风叹，零露沾衣裳。
<br>
<br>　　卷485_32  「庐山石镜」鲍溶
<br>
<br>　　东岩采薇人，岩际朝见月。怪堕幽萝间，非时更澄彻。
<br>
<br>　　绿萝就玉兔，再与高鸟歇。清光照掌中，始悟石上发。
<br>
<br>　　谁传阴阳火，铸此天地物。深影藏半山，虚轮带凝雪。
<br>
<br>　　早回谢公赏，今遇樵夫说。白日乘彩霞，翩翩对容发。
<br>
<br>　　我图辨鬼魅，信美留烟阙。形神乍相逢，竟夕难取别。
<br>
<br>　　如其终身照，可化黄金骨。
<br>
<br>　　卷485_33  「与峨眉山道士期尽日不至」鲍溶
<br>
<br>　　倾景安再中，人生有何常。胡为少君别，风驭峨眉阳。
<br>
<br>　　结我千日期，青山故人堂。期尽师不至，望云空烧香。
<br>
<br>　　顾惭有限身，易老白日光。怀君屡惊叹，支体安能强。
<br>
<br>　　往闻清修，未究服食方。瑶田有灵芝，眼见不得尝。
<br>
<br>　　玉壶贮天地，岁月亦已长。若用壶中景，东溟又堪伤。
<br>
<br>　　寄言赤玉箫，夜夜吹清商。
<br>
<br>　　卷485_34  「述德上太原严尚书绶（一作王尚书，无绶字）」鲍溶
<br>
<br>　　帝命河岳神，降灵翼轩辕。天王委管a，开闭秦北门。
<br>
<br>　　顶戴日月光，口宣雨露言。甲马不及汗，天骄自亡魂。
<br>
<br>　　清冢入内地，黄河穷本源。风云寝气象，鸟兽翔旗幡。
<br>
<br>　　军人歌无胡，长剑倚昆仑。终古鞭血地，到今耕稼繁。
<br>
<br>　　樵客天一畔，何由拜旌轩。愿请执御臣，为公动朱N.
<br>
<br>　　岂令群荒外，尚有辜帝恩。愿陈田舍歌，暂息四座喧。
<br>
<br>　　条桑去附枝，S草绝本根。可惜汉公主，哀哀嫁乌孙。
<br>
<br>　　卷485_35  「山中怀刘修」鲍溶
<br>
<br>　　松老秋意孤，夜凉吟风水。山人在远道，相忆中夜起。
<br>
<br>　　春光如不至，幽兰含香死。响象离鹤情，念来一相似。
<br>
<br>　　月斜掩扉卧，又在梦魂里。
<br>
<br>　　卷485_36  「塞下」鲍溶
<br>
<br>　　北风号蓟门，杀气日夜兴。咸阳三千里，驿马如饥鹰。
<br>
<br>　　行子久去乡，逢山不敢登。寒日惨大野，虏云若飞鹏。
<br>
<br>　　西北防秋军，麾幢宿层层。匈奴天未丧，战鼓长登登。
<br>
<br>　　汉卒马上老，繁缨空丝绳。诚知天所骄，欲罢又不能。
<br>
<br>　　卷485_37  「送僧南游」鲍溶
<br>
<br>　　且攀隋宫柳，莫忆江南春。师有怀乡志，未为无事人。
<br>
<br>　　卷485_38  「行路难」鲍溶
<br>
<br>　　玉堂向夕如无人，丝竹俨然宫商死。细人何言入君耳，
<br>
<br>　　尘生金樽酒如水。君今不念岁蹉跎，雁天明明凉露多。
<br>
<br>　　华灯清凝久照夜，彩僮窈窕虚垂萝。入宫见妒君不察，
<br>
<br>　　暮入此地生风波。此时不乐早休息，女颜易老君如何。
<br>
<br>　　卷485_39  「子规」鲍溶
<br>
<br>　　中林子规啼，云是古蜀帝。蜀帝胡为鸟，惊急如罪戾。
<br>
<br>　　一啼艳阳节，春色亦可替。再啼孟夏林，密叶堪委翳。
<br>
<br>　　三啼凉秋晓，百卉无生意。四啼玄冥冬，云物惨不霁。
<br>
<br>　　芸黄壮士发，沾洒妖姬袂。悲深寒乌雏，哀掩病鹤翅。
<br>
<br>　　胡为托幽命，庇质无完毳。戚戚含至冤，卑卑忌群势。
<br>
<br>　　吾闻凤凰长，羽族皆受制。盍分翡翠毛，使学鹦鹉慧。
<br>
<br>　　敌怨不在弦，一哀尚能继。那令不知休，泣血经世世。
<br>
<br>　　古风失中和，衰代因郑卫。三叹尚淫哀，向渴嘻流涕。
<br>
<br>　　如因异声感，乐与中肠契。至教一昏芜，生人遂危脆。
<br>
<br>　　古意叹通近，如上青天际。荼蓼久已甘，空劳堇葵惠。
<br>
<br>　　谁闻子规苦，思与正声计。
<br>
<br>　　卷485_40  「秋夜闻郑山人弹楚妃怨」鲍溶
<br>
<br>　　明月摇落夜，深堂清净弦。中间楚妃奏，十指哀婵娟。
<br>
<br>　　寥寥夜含风，荡荡意如泉。寂寞物无象，依稀语空烟。
<br>
<br>　　旅人多西望，客雁难南前。由来感神事，岂为无情传。
<br>
<br>　　容华能几时，不再来者年。此夕河汉上，双星含凄然。
<br>
<br>　　卷485_41  「忆旧游」鲍溶
<br>
<br>　　忆求无何乡，了在赤谷村。仙人居其中，将往问所存。
<br>
<br>　　日入縻崴蓿石烟抱山门。明月久不下，半峰照啼猿。
<br>
<br>　　堂上白鹤翁，神清心无烦。斋心侍席前，跪请长生恩。
<br>
<br>　　云昔崆峒老，何词受轩辕。从星使变化，任日张乾坤。
<br>
<br>　　若到旧乡里，宛如曾讨论。风移岩花气，珠贯金经言。
<br>
<br>　　凉夜惜易尽，青烟谢晨喧。自唯腥膻体，难久留其藩。
<br>
<br>　　几世身在梦，百年云无根。悠悠竟何事，愚智相忧冤。
<br>
<br>　　叹息几晚寤，蒙师招其魂。至今瑶华心，每想清水源。
<br>
<br>　　卷485_42  「白露」鲍溶
<br>
<br>　　清蝉暂休响，丰露还移色。金飙爽晨华，玉壶增夜刻。
<br>
<br>　　已低疏萤焰，稍减哀蝉力。迎社促燕心，助风劳雁翼。
<br>
<br>　　一悲纨扇情，再想清浅忆。高高拜月归，轧轧挑灯织。
<br>
<br>　　盈盈玉盘泪，何处无消息。
<br>
<br>　　卷485_43  「经隐叟」鲍溶
<br>
<br>　　行蹋门外泉，坐披床上云。谁将许由事，万古留与君。
<br>
<br>　　虚洞闭金锁，蠹简藏鸟文。萝景深的的，蕙风闲薰薰。
<br>
<br>　　余有世上心，此来未及群。殷勤讳名姓，莫遣樵客闻。
<br>
<br>　　卷485_44  「秋暮山中怀李端公益」鲍溶
<br>
<br>　　旧事与日远，秋花仍旧香。前年绣衣客，此节过此堂。
<br>
<br>　　侍臣不自高，笑脱绣衣裳。眠云有馀态，入鸟不乱行。
<br>
<br>　　我恐云岚色，损君鞍马光。君言此何言，且共覆前觞。
<br>
<br>　　古人重一笑，买日轻金装。日尽秉烛游，千年不能忘。
<br>
<br>　　君言此何言，明日皆异乡。明日非今日，山下道路长。
<br>
<br>　　一从山下来，天地再炎凉。此中会难得，梦君马玄黄。
<br>
<br>　　卷485_45  「苦哉远征人」鲍溶
<br>
<br>　　征人歌古曲，携手上河梁。李陵死别处，杳玄冥乡。
<br>
<br>　　忆昔从此路，连年征鬼方。久行迷汉历，三死毡衣裳。
<br>
<br>　　百战身且在，微功信难忘。远承云台议，非势孰敢当。
<br>
<br>　　落日吊李广，白首过河阳。闲弓失月影，劳剑无龙光。
<br>
<br>　　去日始束发，今来发成霜。虚名乃闲事，生见父母乡。
<br>
<br>　　掩抑大风歌，裴回少年场。诚哉古人言，鸟尽良弓藏。
<br>
<br>　　卷485_46  「悼豆卢策先辈」鲍溶
<br>
<br>　　丧车出东门，生时马无力。何处入黄泉，嵩高山西北。
<br>
<br>　　室人万里外，久望君官职。今与牵衣儿，翻号死消息。
<br>
<br>　　平生江海上，我不空相识。远客迷畏途，孤鸿伤一翼。
<br>
<br>　　行将鸡黍祭，已是乌鸢食。劝酒执御郎，行人有哀色。
<br>
<br>　　先悲三尺土，经岁哭不得。眼前双双流，故袂安可拭。
<br>
<br>　　一拜隔千里，生人意何极。唯有阳春曲，永播清玉德。
<br>
<br>　　卷485_47  「首夏」鲍溶
<br>
<br>　　昨日青春去，晚峰尚含妍。虽留有馀态，脉脉防忧煎。
<br>
<br>　　幽人惜时节，对此感流年。
<br>
<br>　　卷485_48  「寄天台准公」鲍溶
<br>
<br>　　赤城桥东见月夜，佛垄寺边行月僧。
<br>
<br>　　闲蹋莓苔绕琪树，海光清净对心灯。
<br>
<br>　　卷485_49  「送僧东游」鲍溶
<br>
<br>　　风流东晋后，外学入僧家。独唱郢中雪，还游天际霞。
<br>
<br>　　云村共香饭，水月喻秋花。景物添新致，前程讵可涯。
<br>
<br>　　卷485_50  「送僧之宣城」鲍溶
<br>
<br>　　昔从谢太守，宾客宛陵城。有日持斋戒，高僧识姓名。
<br>
<br>　　秋风送客去，安得尽忘情。
<br>
<br>　　卷485_51  「宣城北楼，昔从顺阳公会于此」鲍溶
<br>
<br>　　诗楼郡城北，窗牖敬亭山。几步尘埃隔，终朝世界闲。
<br>
<br>　　凭师看粉壁，名姓在其间。
<br>
<br>　　卷485_52  「东高峰（一作东峰亭）」鲍溶
<br>
<br>　　东亭最高峙，春树绕山腰。画里青鸾客，云中碧玉箫。
<br>
<br>　　秋风若西望，为我一长谣。
<br>
<br>　　卷485_53  「禅定寺经院」鲍溶
<br>
<br>　　莲华不朽寺，雕刻满山根。石汗知天雨，金泥落圣言。
<br>
<br>　　思量施金客，千古独消魂。
<br>
<br>　　卷485_54  「范真传侍御累有寄，因奉酬十首」鲍溶
<br>
<br>　　昨日新花红满眼，今朝美酒绿留人。
<br>
<br>　　更宜明月含芳露，凭杖萧郎夜赏春。
<br>
<br>　　白雪翦花朱蜡蒂，折花传笑惜春人。
<br>
<br>　　请君白日留明日，一醉春光莫厌频。
<br>
<br>　　云髻凤文细，对君歌少年。万金酬一顾，可惜十千钱。
<br>
<br>　　玉管倾杯乐，春园斗草情。野花无限意，处处逐人行。
<br>
<br>　　闻道中山酒，一杯千日醒。黄莺似传语，劝酒太叮咛。
<br>
<br>　　红袂歌声起，因君始得闻。黄昏小垂手，与我驻浮云。
<br>
<br>　　相劝醉年华，莫醒春日斜。春风宛陵道，万里晋阳花。
<br>
<br>　　碧绿草萦堤，红蓝花满溪。愿君常践蹋，莫使暗萋萋。
<br>
<br>　　萋萋巫峡云，楚客莫留恩。岁久晋阳道，谁能向太原。
<br>
<br>　　岁酒劝屠苏，楚声山鹧鸪。春风入君意，千日不须臾。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
