<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百六十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百六十五
<br>
<br>　　卷165_1  「发白马」李白
<br>
<br>　　将军发白马，旌节度黄河。箫鼓聒川岳，沧溟涌涛波。
<br>
<br>　　武安有振瓦，易水无寒歌。铁骑若雪山，饮流涸滹沱。
<br>
<br>　　扬兵猎月窟，转战略朝那。倚剑登燕然，边烽列嵯峨。
<br>
<br>　　萧条万里外，耕作五原多。一扫清大漠，包虎戢金戈。
<br>
<br>　　卷165_2  「陌上桑」李白
<br>
<br>　　美女渭桥东，春还事蚕作。五马如飞龙，青丝结金络。
<br>
<br>　　不知谁家子，调笑来相谑。妾本秦罗敷，玉颜艳名都。
<br>
<br>　　绿条映素手，采桑向城隅。使君且不顾，况复论秋胡。
<br>
<br>　　寒爱碧草，鸣凤栖青梧。托心自有处，但怪傍人愚。
<br>
<br>　　徒令白日暮，高驾空踟蹰。
<br>
<br>　　卷165_3  「枯鱼过河泣」李白
<br>
<br>　　白龙改常服，偶被豫且制。谁使尔为鱼，徒劳诉天帝。
<br>
<br>　　作书报鲸鲵，勿恃风涛势。涛落归泥沙，翻遭蝼蚁噬。
<br>
<br>　　万乘慎出入，柏人以为识。
<br>
<br>　　卷165_4  「丁督护歌」李白
<br>
<br>　　云阳上征去，两岸饶商贾。吴牛喘月时，拖船一何苦。
<br>
<br>　　水浊不可饮，壶浆半成土。一唱督护歌，心摧泪如雨。
<br>
<br>　　万人凿盘石，无由达江浒。君看石芒砀，掩泪悲千古。
<br>
<br>　　卷165_5  「相逢行」李白
<br>
<br>　　朝骑五花马，谒帝出银台。秀色谁家子，云车珠箔开。
<br>
<br>　　金鞭遥指点，玉勒近迟回。夹毂相借问，疑从天上来。
<br>
<br>　　蹙入青绮门，当歌共衔杯。衔杯映歌扇，似月云中见。
<br>
<br>　　相见不得亲，不如不相见。相见情已深，未语可知心。
<br>
<br>　　胡为守空闺，孤眠愁锦衾。锦衾与罗帏，缠绵会有时。
<br>
<br>　　春风正澹荡，暮雨来何迟。愿因三青鸟，更报长相思。
<br>
<br>　　光景不待人，须臾发成丝。当年失行乐，老去徒伤悲。
<br>
<br>　　持此道密意，毋令旷佳期。
<br>
<br>　　卷165_6  「千里思」李白
<br>
<br>　　李陵没胡沙，苏武还汉家。迢迢五原关，朔雪乱边花。
<br>
<br>　　一去隔绝国，思归但长嗟。鸿雁向西北，因书报天涯。
<br>
<br>　　卷165_7  「树中草」李白
<br>
<br>　　鸟衔野田草，误入枯桑里。客土植危根，逢春犹不死。
<br>
<br>　　草木虽无情，因依尚可生。如何同枝叶，各自有枯荣。
<br>
<br>　　卷165_8  「君马黄」李白
<br>
<br>　　君马黄，我马白。马色虽不同，人心本无隔。
<br>
<br>　　共作游冶盘，双行洛阳陌。长剑既照曜，高冠何V赫。
<br>
<br>　　各有千金裘，俱为五侯客。猛虎落陷阱，壮夫时屈厄。
<br>
<br>　　相知在急难，独好亦何益。
<br>
<br>　　卷165_9  「拟古」李白
<br>
<br>　　融融白玉辉，映我青蛾眉。宝镜似空水，落花如风吹。
<br>
<br>　　出门望帝子，荡漾不可期。安得黄鹤羽，一报佳人知。
<br>
<br>　　卷165_10  「折杨柳」李白
<br>
<br>　　垂杨拂绿水，摇艳东风年。花明玉关雪，叶暖金窗烟。
<br>
<br>　　美人结长想，对此心凄然。攀条折春色，远寄龙庭前。
<br>
<br>　　卷165_11  「少年子」李白
<br>
<br>　　青云年少子，挟弹章台左。鞍马四边开，突如流星过。
<br>
<br>　　金丸落飞鸟，夜入琼楼卧。夷齐是何人，独守西山饿。
<br>
<br>　　卷165_12  「紫骝马」李白
<br>
<br>　　紫骝行且嘶，双翻碧玉蹄。临流不肯渡，似惜锦障泥。
<br>
<br>　　白雪关山远，黄云海戍迷。挥鞭万里去，安得念春闺。
<br>
<br>　　卷165_13  「少年行二首」李白
<br>
<br>　　击筑饮美酒，剑歌易水湄。经过燕太子，结托并州儿。
<br>
<br>　　少年负壮气，奋烈自有时。因击鲁勾践，争博勿相欺。
<br>
<br>　　五陵年少金市东，银鞍白马度春风。
<br>
<br>　　落花踏尽游何处，笑入胡姬酒肆中。
<br>
<br>　　卷165_14  「白鼻m」李白
<br>
<br>　　银鞍白鼻m，绿地障泥锦。细雨春风花落时，
<br>
<br>　　挥鞭直就胡姬饮。
<br>
<br>　　卷165_15  「豫章行」李白
<br>
<br>　　胡风吹代马，北拥鲁阳关。吴兵照海雪，西讨何时还。
<br>
<br>　　半渡上辽津，黄云惨无颜。老母与子别，呼天野草间。
<br>
<br>　　白马绕旌旗，悲鸣相追攀。白杨秋月苦，早落豫章山。
<br>
<br>　　本为休明人，斩虏素不闲。岂惜战斗死，为君扫凶顽。
<br>
<br>　　精感石没羽，岂云惮险艰。楼船若鲸飞，波荡落星湾。
<br>
<br>　　此曲不可奏，三军鬓成斑。
<br>
<br>　　卷165_16  「沐浴子」李白
<br>
<br>　　沐芳莫弹冠，浴兰莫振衣。处世忌太洁，至人贵藏晖。
<br>
<br>　　沧浪有钓叟，吾与尔同归。
<br>
<br>　　卷165_17  「高句骊」李白
<br>
<br>　　金花折风帽，白马小迟回。翩翩舞广袖，似鸟海东来。
<br>
<br>　　卷165_18  「舍利弗」李白
<br>
<br>　　金绳界宝地，珍木荫瑶池。云间妙音奏，天际法蠡吹。
<br>
<br>　　卷165_19  「静夜思」李白
<br>
<br>　　床前看月光，疑是地上霜。举头望山月，低头思故乡。
<br>
<br>　　卷165_20  「渌水曲」李白
<br>
<br>　　渌水明秋月，南湖采白O.荷花娇欲语，愁杀荡舟人。
<br>
<br>　　卷165_21  「凤凰曲」李白
<br>
<br>　　嬴女吹玉箫，吟弄天上春。青鸾不独去，更有携手人。
<br>
<br>　　影灭彩云断，遗声落西秦。
<br>
<br>　　卷165_22  「凤台曲」李白
<br>
<br>　　尝闻秦帝女，传得凤凰声。是日逢仙子，当时别有情。
<br>
<br>　　人吹彩箫去，天借绿云迎。曲在身不返，空馀弄玉名。
<br>
<br>　　卷165_23  「从军行」李白
<br>
<br>　　从军玉门道，逐虏金微山。笛奏梅花曲，刀开明月环。
<br>
<br>　　鼓声鸣海上，兵气拥云间。愿斩单于首，长驱静铁关。
<br>
<br>　　卷165_24  「秋思」李白
<br>
<br>　　春阳如昨日，碧树鸣黄鹂。芜然蕙草暮，飒尔凉风吹。
<br>
<br>　　天秋木叶下，月冷莎鸡悲。坐愁群芳歇，白露凋华滋。
<br>
<br>　　卷165_25  「春思」李白
<br>
<br>　　燕草如碧丝，秦桑低绿枝。当君怀归日，是妾断肠时。
<br>
<br>　　春风不相识，何事入罗帏。
<br>
<br>　　卷165_26  「秋思」李白
<br>
<br>　　燕支黄叶落，妾望自登台。海上碧云断，单于秋色来。
<br>
<br>　　胡兵沙塞合，汉使玉关回。征客无归日，空悲蕙草摧。
<br>
<br>　　卷165_27  「子夜吴歌。春歌（一作子夜四时歌）」李白
<br>
<br>　　秦地罗敷女，采桑绿水边。素手青条上，红妆白日鲜。
<br>
<br>　　蚕饥妾欲去，五马莫留连。
<br>
<br>　　卷165_28  「子夜吴歌。夏歌」李白
<br>
<br>　　镜湖三百里，菡萏发荷花。五月西施采，人看隘若耶。
<br>
<br>　　回舟不待月，归去越王家。
<br>
<br>　　卷165_29  「子夜吴歌。秋歌」李白
<br>
<br>　　长安一片月，万户捣衣声。秋风吹不尽，总是玉关情。
<br>
<br>　　何日平胡虏，良人罢远征。
<br>
<br>　　卷165_30  「子夜吴歌。冬歌」李白
<br>
<br>　　明朝驿使发，一夜絮征袍。素手抽针冷，那堪把剪刀。
<br>
<br>　　裁缝寄远道，几日到临洮。
<br>
<br>　　卷165_31  「对酒行」李白
<br>
<br>　　松子栖金华，安期入蓬海。此人古之仙，羽化竟何在。
<br>
<br>　　浮生速流电，倏忽变光彩。天地无凋换，容颜有迁改。
<br>
<br>　　对酒不肯饮，含情欲谁待。
<br>
<br>　　卷165_32  「估客行」李白
<br>
<br>　　海客乘天风，将船远行役。譬如云中鸟，一去无踪迹。
<br>
<br>　　卷165_33  「捣衣篇」李白
<br>
<br>　　闺里佳人年十馀，颦蛾对影恨离居。忽逢江上春归燕，
<br>
<br>　　衔得云中尺素书。玉手开缄长叹息，狂夫犹戍交河北。
<br>
<br>　　万里交河水北流，愿为双燕泛中洲。君边云拥青丝骑，
<br>
<br>　　妾处苔生红粉楼。楼上春风日将歇，谁能揽镜看愁发。
<br>
<br>　　晓吹员管随落花，夜捣戎衣向明月。明月高高刻漏长，
<br>
<br>　　真珠帘箔掩兰堂。横垂宝幄同心结，半拂琼筵苏合香。
<br>
<br>　　琼筵宝幄连枝锦，灯烛荧荧照孤寝。有便凭将金剪刀，
<br>
<br>　　为君留下相思枕。摘尽庭兰不见君，红巾拭泪生氤氲，
<br>
<br>　　明年若更征边塞，愿作阳台一段云。
<br>
<br>　　卷165_34  「少年行（此诗严粲云是伪作）」李白
<br>
<br>　　君不见淮南少年游侠客，白日球猎夜拥掷。
<br>
<br>　　呼卢百万终不惜，报仇千里如咫尺。少年游侠好经过，
<br>
<br>　　浑身装束皆绮罗。蕙兰相随喧妓女，风光去处满笙歌。
<br>
<br>　　骄矜自言不可有，侠士堂中养来久。好鞍好马乞与人，
<br>
<br>　　十千五千旋沽酒。赤心用尽为知己，黄金不惜栽桃李。
<br>
<br>　　桃李栽来几度春，一回花落一回新。府县尽为门下客，
<br>
<br>　　王侯皆是平交人。男儿百年且乐命，何须徇书受贫病。
<br>
<br>　　男儿百年且荣身，何须徇节甘风尘。衣冠半是征战士，
<br>
<br>　　穷儒浪作林泉民。遮莫枝根长百丈，不如当代多还往。
<br>
<br>　　遮莫姻亲连帝城，不如当身自簪缨。看取富贵眼前者，
<br>
<br>　　何用悠悠身后名。
<br>
<br>　　卷165_35  「长歌行」李白
<br>
<br>　　桃李待日开，荣华照当年。东风动百物，草木尽欲言。
<br>
<br>　　枯枝无丑叶，涸水吐清泉。大力运天地，羲和无停鞭。
<br>
<br>　　功名不早著，竹帛将何宣。桃李务青春，谁能贯白日。
<br>
<br>　　富贵与神仙，蹉跎成两失。金石犹销铄，风霜无久质。
<br>
<br>　　畏落日月后，强欢歌与酒。秋霜不惜人，倏忽侵蒲柳。
<br>
<br>　　卷165_36  「长相思（下篇一作寄远）」李白
<br>
<br>　　日色已尽花含烟，月明欲素愁不眠。赵瑟初停凤凰柱，
<br>
<br>　　蜀琴欲奏鸳鸯弦。此曲有意无人传，愿随春风寄燕然，
<br>
<br>　　忆君迢迢隔青天。昔日横波目，今成流泪泉。
<br>
<br>　　不信妾肠断，归来看取明镜前。
<br>
<br>　　美人在时花满堂，美人去后空馀床。床中绣被卷不寝，
<br>
<br>　　至今三载犹闻香。香亦竟不灭，人亦竟不来。
<br>
<br>　　相思黄叶落，白露点青苔。
<br>
<br>　　卷165_37  「猛虎行（此诗萧士S云是伪作）」李白
<br>
<br>　　朝作猛虎行，暮作猛虎吟。肠断非关陇头水，
<br>
<br>　　泪下不为雍门琴。旌旗缤纷两河道，战鼓惊山欲颠倒。
<br>
<br>　　秦人半作燕地囚，胡马翻衔洛阳草。一输一失关下兵，
<br>
<br>　　朝降夕叛幽蓟城。巨鳌未斩海水动，鱼龙奔走安得宁。
<br>
<br>　　颇似楚汉时，翻覆无定止，朝过博浪沙，暮入淮阴市。
<br>
<br>　　张良未遇韩信贫，刘项存亡在两臣。暂到下邳受兵略，
<br>
<br>　　来投漂母作主人。贤哲栖栖古如此，今时亦弃青云士。
<br>
<br>　　有策不敢犯龙鳞，窜身南国避胡尘。宝书玉剑挂高阁，
<br>
<br>　　金鞍骏马散故人。昨日方为宣城客，掣铃交通二千石。
<br>
<br>　　有时六博快壮心，绕床三匝呼一掷。楚人每道张旭奇，
<br>
<br>　　心藏风云世莫知。三吴邦伯皆顾盼，四海雄侠两追随。
<br>
<br>　　萧曹曾作沛中吏，攀龙附凤当有时。溧阳酒楼三月春，
<br>
<br>　　杨花茫茫愁杀人。胡雏绿眼吹玉笛，吴歌白飞梁尘。
<br>
<br>　　丈夫相见且为乐，槌牛挝鼓会众宾。我从此去钓东海，
<br>
<br>　　得鱼笑寄情相亲。
<br>
<br>　　卷165_38  「去妇词（一作顾况诗）」李白
<br>
<br>　　古来有弃妇，弃妇有归处。今日妾辞君，辞君遣何去。
<br>
<br>　　本家零落尽，恸哭来时路。忆昔未嫁君，闻君却周旋。
<br>
<br>　　绮罗锦绣段，有赠黄金千。十五许嫁君，二十移所天。
<br>
<br>　　自从结发日未几，离君缅山川。家家尽欢喜，
<br>
<br>　　孤妾长自怜。幽闺多怨思，盛色无十年。相思若循环，
<br>
<br>　　枕席生流泉。流泉咽不扫，独梦关山道。及此见君归，
<br>
<br>　　君归妾已老。物情恶衰贱，新宠方妍好。掩泪出故房，
<br>
<br>　　伤心剧秋草。自妾为君妻，君东妾在西。罗帏到晓恨，
<br>
<br>　　玉貌一生啼。自从离别久，不觉尘埃厚。尝嫌玳瑁孤，
<br>
<br>　　犹羡鸳鸯偶。岁华逐霜霰，贱妾何能久。寒沼落芙蓉，
<br>
<br>　　秋风散杨柳。以比憔悴颜，空持旧物还。馀生欲何寄，
<br>
<br>　　谁肯相牵攀。君恩既断绝，相见何年月。悔倾连理杯，
<br>
<br>　　虚作同心结。女萝附青松，贵欲相依投。浮萍失绿水，
<br>
<br>　　教作若为流。不叹君弃妾，自叹妾缘业。忆昔初嫁君，
<br>
<br>　　小姑才倚床。今日妾辞君，小姑如妾长。回头语小姑，
<br>
<br>　　莫嫁如兄夫。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
