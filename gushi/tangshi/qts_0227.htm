<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百二十七</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百二十七
<br>
<br>　　卷227_1  「奉和严中丞西城晚眺十韵」杜甫
<br>
<br>　　汲黯匡君切，廉颇出将频。直词才不世，雄略动如神。
<br>
<br>　　政简移风速，诗清立意新。层城临暇景，绝域望馀春。
<br>
<br>　　旗尾蛟龙会，楼头燕雀驯。地平江动蜀，天阔树浮秦。
<br>
<br>　　帝念深分阃，军须远算缗。花罗封蛱蝶，瑞锦送麒麟。
<br>
<br>　　辞第输高义，观图忆古人。征南多兴绪，事业相亲。
<br>
<br>　　卷227_2  「严中丞枉驾见过」杜甫
<br>
<br>　　元戎小队出郊s，问柳寻花到野亭。川合东西瞻使节，
<br>
<br>　　地分南北任流萍。扁舟不独如张翰，白帽还应似管宁。
<br>
<br>　　寂寞江天云雾里，何人道有少微星。
<br>
<br>　　卷227_3  「广州段功曹到得杨五长史谭书功曹却归聊寄此诗」杜甫
<br>
<br>　　卫青开幕府，杨仆将楼船。汉节梅花外，春城海水边。
<br>
<br>　　铜梁书远及，珠浦使将旋。贫病他乡老，烦君万里传。
<br>
<br>　　卷227_4  「得广州张判官叔卿书，使还，以诗代意」杜甫
<br>
<br>　　乡关胡骑远，宇宙蜀城偏。忽得炎州信，遥从月峡传。
<br>
<br>　　云深骠骑幕，夜隔孝廉船。却寄双愁眼，相思泪点悬。
<br>
<br>　　卷227_5  「送段功曹归广州」杜甫
<br>
<br>　　南海春天外，功曹几月程。峡云笼树小，湖日落船明。
<br>
<br>　　交趾丹砂重，韶州白葛轻。幸君因旅客，时寄锦官城。
<br>
<br>　　卷227_6  「绝句漫兴九首」杜甫
<br>
<br>　　眼见客愁愁不醒，无赖春色到江亭。
<br>
<br>　　即遣花开深造次，便觉莺语太丁宁。
<br>
<br>　　手种桃李非无主，野老墙低还似家。
<br>
<br>　　恰似春风相欺得，夜来吹折数枝花。
<br>
<br>　　熟知茅斋绝低小，江上燕子故来频。
<br>
<br>　　衔泥点污琴书内，更接飞虫打著人。
<br>
<br>　　二月已破三月来，渐老逢春能几回。
<br>
<br>　　莫思身外无穷事，且尽生前有限杯。
<br>
<br>　　肠断春江欲尽头，杖藜徐步立芳洲。
<br>
<br>　　颠狂柳絮随风去，轻薄桃花逐水流。
<br>
<br>　　懒慢无堪不出村，呼儿日在掩柴门。
<br>
<br>　　苍苔浊酒林中静，碧水春风野外昏。
<br>
<br>　　糁径杨花铺白毡，点溪荷叶叠青钱。
<br>
<br>　　笋根稚子无人见，沙上凫雏傍母眠。
<br>
<br>　　舍西柔桑叶可拈，江畔细麦复纤纤。
<br>
<br>　　人生几何春已夏，不放香醪如蜜甜。
<br>
<br>　　隔户杨柳弱袅袅，恰似十五女儿腰。
<br>
<br>　　谁谓朝来不作意，狂风挽断最长条。
<br>
<br>　　卷227_7  「江畔独步寻花七绝句」杜甫
<br>
<br>　　江上被花恼不彻，无处告诉只颠狂。
<br>
<br>　　走觅南邻爱酒伴，经旬出饮独空床。
<br>
<br>　　稠花乱蕊畏江滨，行步欹危实怕春。
<br>
<br>　　诗酒尚堪驱使在，未须料理白头人。
<br>
<br>　　江深竹静两三家，多事红花映白花。
<br>
<br>　　报答春光知有处，应须美酒送生涯。
<br>
<br>　　东望少城花满烟，百花高楼更可怜。
<br>
<br>　　谁能载酒开金盏，唤取佳人舞绣筵。
<br>
<br>　　黄师塔前江水东，春光懒困倚微风。
<br>
<br>　　桃花一簇开无主，可爱深红爱浅红。
<br>
<br>　　黄四娘家花满蹊，千朵万朵压枝低。
<br>
<br>　　留连戏蝶时时舞，自在娇莺恰恰啼。
<br>
<br>　　不是爱花即肯死，只恐花尽老相催。
<br>
<br>　　繁枝容易纷纷落，嫩叶商量细细开。
<br>
<br>　　卷227_8  「三绝句」杜甫
<br>
<br>　　楸树馨香倚钓矶，斩新花蕊未应飞。
<br>
<br>　　不如醉里风吹尽，可忍醒时雨打稀。
<br>
<br>　　门外鸬鹚去不来，沙头忽见眼相猜。
<br>
<br>　　自今已后知人意，一日须来一百回。
<br>
<br>　　无数春笋满林生，柴门密掩断人行。
<br>
<br>　　会须上番看成竹，客至从嗔不出迎。
<br>
<br>　　卷227_9  「戏为六绝句」杜甫
<br>
<br>　　庾信文章老更成，凌云健笔意纵横。
<br>
<br>　　今人嗤点流传赋，不觉前贤畏后生。
<br>
<br>　　杨王卢骆当时体，轻薄为文哂未休。
<br>
<br>　　尔曹身与名俱灭，不废江河万古流。
<br>
<br>　　纵使卢王操翰墨，劣于汉魏近风骚。
<br>
<br>　　龙文虎脊皆君驭，历块过都见尔曹。
<br>
<br>　　才力应难夸数公，凡今谁是出群雄。
<br>
<br>　　或看翡翠兰苕上，未掣鲸鱼碧海中。
<br>
<br>　　不薄今人爱古人，清词丽句必为邻。
<br>
<br>　　窃攀屈宋宜方驾，恐与齐梁作后尘。
<br>
<br>　　未及前贤更勿疑，递相祖述复先谁。
<br>
<br>　　别裁伪体亲风雅，转益多师是汝师。
<br>
<br>　　卷227_10  「江头四咏。丁香」杜甫
<br>
<br>　　丁香体柔弱，乱结枝犹垫。细叶带浮毛，疏花披素艳。
<br>
<br>　　深栽小斋后，庶近幽人占。晚堕兰麝中，休怀粉身念。
<br>
<br>　　卷227_11  「江头四咏。栀子」杜甫
<br>
<br>　　栀子比众木，人间诚未多。于身色有用，与道气伤和。
<br>
<br>　　红取风霜实，青看雨露柯。无情移得汝，贵在映江波。
<br>
<br>　　卷227_12  「江头四咏。」杜甫
<br>
<br>　　故使笼宽织，须知动损毛。看云莫怅望，失水任呼号。
<br>
<br>　　六翮曾经剪，孤飞卒未高。且无鹰隼虑，留滞莫辞劳。
<br>
<br>　　卷227_13  「江头四咏。花鸭」杜甫
<br>
<br>　　花鸭无泥滓，阶前每缓行。羽毛知独立，黑白太分明。
<br>
<br>　　不觉群心妒，休牵众眼惊。稻粱沾汝在，作意莫先鸣。
<br>
<br>　　卷227_14  「畏人」杜甫
<br>
<br>　　早花随处发，春鸟异方啼。万里清江上，三年落日低。
<br>
<br>　　畏人成小筑，褊性合幽栖。门径从榛草，无心走马蹄。
<br>
<br>　　卷227_15  「远游」杜甫
<br>
<br>　　贱子何人记，迷芳著处家。竹风连野色，江沫拥春沙。
<br>
<br>　　种药扶衰病，吟诗解叹嗟。似闻胡骑走，失喜问京华。
<br>
<br>　　卷227_16  「野望」杜甫
<br>
<br>　　西山白雪三奇戍，南浦清江万里桥。海内风尘诸弟隔，
<br>
<br>　　天涯涕泪一身遥。唯将迟暮供多病，未有涓埃答圣朝。
<br>
<br>　　跨马出郊时极目，不堪人事日萧条。
<br>
<br>　　卷227_17  「官池春雁二首」杜甫
<br>
<br>　　自古稻粱多不足，至今乱为群。
<br>
<br>　　且休怅望看春水，更恐归飞隔暮云。
<br>
<br>　　青春欲尽急还乡，紫塞宁论尚有霜。
<br>
<br>　　翅在云天终不远，力微D缴绝须防。
<br>
<br>　　卷227_18  「水槛遣心二首」杜甫
<br>
<br>　　去郭轩楹敞，无村眺望赊。澄江平少岸，幽树晚多花。
<br>
<br>　　细雨鱼儿出，微风燕子斜。城中十万户，此地两三家。
<br>
<br>　　蜀天常夜雨，江槛已朝晴。叶润林塘密，衣干枕席清。
<br>
<br>　　不堪祗老病，何得尚浮名。浅把涓涓酒，深凭送此生。
<br>
<br>　　卷227_19  「屏迹三首」杜甫
<br>
<br>　　用拙存吾道，幽居近物情。桑麻深雨露，燕雀半生成。
<br>
<br>　　村鼓时时急，渔舟个个轻。杖藜从白首，心迹喜双清。
<br>
<br>　　晚起家何事，无营地转幽。竹光团野色，舍影漾江流。
<br>
<br>　　失学从儿懒，长贫任妇愁。百年浑得醉，一月不梳头。
<br>
<br>　　衰颜甘屏迹，幽事供高卧。鸟下竹根行，龟开萍叶过。
<br>
<br>　　年荒酒价乏，日并园蔬课。犹酌甘泉歌，歌长击樽破。
<br>
<br>　　卷227_20  「奉酬严公寄题野亭之作」杜甫
<br>
<br>　　拾遗曾奏数行书，懒性从来水竹居。奉引滥骑沙苑马，
<br>
<br>　　幽栖真钓锦江鱼。谢安不倦登临费，阮籍焉知礼法疏。
<br>
<br>　　枉沐旌麾出城府，草茅无径欲教锄。
<br>
<br>　　卷227_21  「中丞严公雨中垂寄见忆一绝，奉答二绝」杜甫
<br>
<br>　　雨映行宫辱赠诗，元戎肯赴野人期。
<br>
<br>　　江边老病虽无力，强拟晴天理钓丝。
<br>
<br>　　何日雨晴云出溪，白沙青石先无泥。
<br>
<br>　　只须伐竹开荒径，倚杖穿花听马嘶。
<br>
<br>　　卷227_22  「谢严中丞送青城山道士乳酒一瓶」杜甫
<br>
<br>　　山瓶乳酒下青云，气味浓香幸见分。
<br>
<br>　　鸣鞭走送怜渔父，洗盏开尝对马军。
<br>
<br>　　卷227_23  「严公仲夏枉驾草堂，兼携酒馔（得寒字）」杜甫
<br>
<br>　　竹里行厨洗玉盘，花边立马簇金鞍。非关使者征求急，
<br>
<br>　　自识将军礼数宽。百年地辟柴门迥，五月江深草阁寒。
<br>
<br>　　看弄渔舟移白日，老农何有罄交欢。
<br>
<br>　　卷227_24  「严公厅宴，同咏蜀道画图（得空字）」杜甫
<br>
<br>　　日临公馆静，画满地图雄。剑阁星桥北，松州雪岭东。
<br>
<br>　　华夷山不断，吴蜀水相通。兴与烟霞会，清樽幸不空。
<br>
<br>　　卷227_25  「奉送严公入朝十韵」杜甫
<br>
<br>　　鼎湖瞻望远，象阙宪章新。四海犹多难，中原忆旧臣。
<br>
<br>　　与时安反侧，自昔有经纶。感激张天步，从容静塞尘。
<br>
<br>　　南图回羽翮，北极捧星辰。漏鼓还思昼，宫莺罢啭春。
<br>
<br>　　空留玉帐术，愁杀锦城人。阁道通丹地，江潭隐白O.
<br>
<br>　　此生那老蜀，不死会归秦。公若登台辅，临危莫爱身。
<br>
<br>　　卷227_26  「送严侍郎到绵州，同登杜使君江楼（得心字）」杜甫
<br>
<br>　　野兴每难尽，江楼延赏心。归朝送使节，落景惜登临。
<br>
<br>　　稍稍烟集渚，微微风动襟。重船依浅濑，轻鸟度层阴。
<br>
<br>　　槛峻背幽谷，窗虚交茂林。灯光散远近，月彩静高深。
<br>
<br>　　城拥朝来客，天横醉后参。穷途衰谢意，苦调短长吟。
<br>
<br>　　此会共能几，诸孙贤至今。不劳朱户闭，自待白河沉。
<br>
<br>　　卷227_27  「奉济驿重送严公四韵」杜甫
<br>
<br>　　远送从此别，青山空复情。几时杯重把，昨夜月同行。
<br>
<br>　　列郡讴歌惜，三朝出入荣。江村独归处，寂寞养残生。
<br>
<br>　　卷227_28  「送梓州李使君之任（原注故陈拾遗射洪人也篇末有云）」杜甫
<br>
<br>　　籍甚黄丞相，能名自颍川。近看除刺史，还喜得吾贤。
<br>
<br>　　五马何时到，双鱼会早传。老思筇竹杖，冬要锦衾眠。
<br>
<br>　　不作临岐恨，惟听举最先。火云挥汗日，山驿醒心泉。
<br>
<br>　　遇害陈公殒，于今蜀道怜。君行射洪县，为我一潸然。
<br>
<br>　　卷227_29  「巴西驿亭观江涨，呈窦使君（一作窦十五使君）」杜甫
<br>
<br>　　宿雨南江涨，波涛乱远峰。孤亭凌喷薄，万井逼舂容。
<br>
<br>　　霄汉愁高鸟，泥沙困老龙。天边同客舍，携我豁心胸。
<br>
<br>　　卷227_30  「九日登梓州城」杜甫
<br>
<br>　　伊昔黄花酒，如今白发翁。追欢筋力异，望远岁时同。
<br>
<br>　　弟妹悲歌里，朝廷醉眼中。兵戈与关塞，此日意无穷。
<br>
<br>　　卷227_31  「九日奉寄严大夫」杜甫
<br>
<br>　　九日应愁思，经时冒险艰。不眠持汉节，何路出巴山。
<br>
<br>　　小驿香醪嫩，重岩细菊斑。遥知簇鞍马，回首白云间。
<br>
<br>　　卷227_32  「黄草」杜甫
<br>
<br>　　黄草峡西船不归，赤甲山下行人稀。秦中驿使无消息，
<br>
<br>　　蜀道兵戈有是非。万里秋风吹锦水，谁家别泪湿罗衣。
<br>
<br>　　莫愁剑阁终堪据，闻道松州已被围。
<br>
<br>　　卷227_33  「怀旧」杜甫
<br>
<br>　　地下苏司业，情亲独有君。那因丧乱后，便有死生分。
<br>
<br>　　老罢知明镜，悲来望白云。自从失词伯，不复更论文。
<br>
<br>　　卷227_34  「所思（得台州郑司户虔消息）」杜甫
<br>
<br>　　郑老身仍窜，台州信所传。为农山涧曲，卧病海云边。
<br>
<br>　　世已疏儒素，人犹乞酒钱。徒劳望牛斗，无计绷泉。
<br>
<br>　　卷227_35  「不见（近无李白消息）」杜甫
<br>
<br>　　不见李生久，佯狂真可哀。世人皆欲杀，吾意独怜才。
<br>
<br>　　敏捷诗千首，飘零酒一杯。匡山读书处，头白好归来。
<br>
<br>　　卷227_36  「题玄武禅师屋壁（屋在中江大雄山）」杜甫
<br>
<br>　　何年顾虎头，满壁画瀛州。赤日石林气，青天江海流。
<br>
<br>　　锡飞常近鹤，杯度不惊鸥。似得庐山路，真随惠远游。
<br>
<br>　　卷227_37  「客夜」杜甫
<br>
<br>　　客睡何曾著，秋天不肯明。卷帘残月影，高枕远江声。
<br>
<br>　　计拙无衣食，途穷仗友生。老妻书数纸，应悉未归情。
<br>
<br>　　卷227_38  「客亭」杜甫
<br>
<br>　　秋窗犹曙色，落木更天风。日出寒山外，江流宿雾中。
<br>
<br>　　圣朝无弃物，老病已成翁。多少残生事，飘零似转蓬。
<br>
<br>　　卷227_39  「秋尽」杜甫
<br>
<br>　　秋尽东行且未回，茅斋寄在少城隈。篱边老却陶潜菊，
<br>
<br>　　江上徒逢袁绍杯。雪岭独看西日落，剑门犹阻北人来。
<br>
<br>　　不辞万里长为客，怀抱何时得好开。
<br>
<br>　　卷227_40  「陪王侍御宴通泉东山野亭」杜甫
<br>
<br>　　江水东流去，清樽日复斜。异方同宴赏，何处是京华。
<br>
<br>　　亭景临山水，村烟对浦沙。狂歌过于胜，得醉即为家。
<br>
<br>　　卷227_41  「野望」杜甫
<br>
<br>　　金华山北涪水西，仲冬风日始凄凄。山连越`蟠三蜀，
<br>
<br>　　水散巴渝下五溪。独鹤不知何事舞，饥乌似欲向人啼。
<br>
<br>　　射洪春酒寒仍绿，目极伤神谁为携。
<br>
<br>　　卷227_42  「闻官军收河南河北」杜甫
<br>
<br>　　剑外忽传收蓟北，初闻涕泪满衣裳。却看妻子愁何在，
<br>
<br>　　漫卷诗书喜欲狂。白日放歌须纵酒，青春作伴好还乡。
<br>
<br>　　即从巴峡穿巫峡，便下襄阳向洛阳。
<br>
<br>　　卷227_43  「涪江泛舟送韦班归京（得山字）」杜甫
<br>
<br>　　追饯同舟日，伤春一水间。飘零为客久，衰老羡君还。
<br>
<br>　　花远重重树，云轻处处山。天涯故人少，更益鬓毛斑。
<br>
<br>　　卷227_44  「春日梓州登楼二首」杜甫
<br>
<br>　　行路难如此，登楼望欲迷。身无却少壮，迹有但羁栖。
<br>
<br>　　江水流城郭，春风入鼓鼙。双双新燕子，依旧已衔泥。
<br>
<br>　　天畔登楼眼，随春入故园。战场今始定，移柳更能存。
<br>
<br>　　厌蜀交游冷，思吴胜事繁。应须理舟楫，长啸下荆门。
<br>
<br>　　卷227_45  「V城西原送李判官兄、武判官弟赴成都府」杜甫
<br>
<br>　　凭高送所亲，久坐惜芳辰。远水非无浪，他山自有春。
<br>
<br>　　野花随处发，官柳著行新。天际伤愁别，离筵何太频。
<br>
<br>　　卷227_46  「泛江送魏十八仓曹还京，因寄岑中允参、范郎中季明」杜甫
<br>
<br>　　迟日深春水，轻舟送别筵。帝乡愁绪外，春色泪痕边。
<br>
<br>　　见酒须相忆，将诗莫浪传。若逢岑与范，为报各衰年。
<br>
<br>　　卷227_47  「送路六侍御入朝」杜甫
<br>
<br>　　童稚情亲四十年，中间消息两茫然。更为后会知何地，
<br>
<br>　　忽漫相逢是别筵。不分桃花红胜锦，生憎柳絮白于绵。
<br>
<br>　　剑南春色还无赖，触忤愁人到酒边。
<br>
<br>　　卷227_48  「泛江送客」杜甫
<br>
<br>　　二月频送客，东津江欲平。烟花山际重，舟楫浪前轻。
<br>
<br>　　泪逐劝杯下，愁连吹笛生。离筵不隔日，那得易为情。
<br>
<br>　　卷227_49  「上牛头寺（牛头山在V县西南，下有长乐寺）」杜甫
<br>
<br>　　青山意不尽，衮衮上牛头。无复能拘碍，真成浪出游。
<br>
<br>　　花浓春寺静，竹细野池幽。何处莺啼切，移时独未休。
<br>
<br>　　卷227_50  「望牛头寺」杜甫
<br>
<br>　　牛头见鹤林，梯迳绕幽深。春色浮山外，天河宿殿阴。
<br>
<br>　　传灯无白日，布地有黄金。休作狂歌老，回看不住心。
<br>
<br>　　卷227_51  「上兜率寺」杜甫
<br>
<br>　　兜率知名寺，真如会法堂。江山有巴蜀，栋宇自齐梁。
<br>
<br>　　庾信哀虽久，何J好不忘。白牛车远近，且欲上慈航。
<br>
<br>　　卷227_52  「望兜率寺」杜甫
<br>
<br>　　树密当山径，江深隔寺门。霏霏云气重，闪闪浪花翻。
<br>
<br>　　不复知天大，空馀见佛尊。时应清盥罢，随喜给孤园。
<br>
<br>　　卷227_53  「甘园」杜甫
<br>
<br>　　春日清江岸，千甘二顷园。青云羞叶密，白雪避花繁。
<br>
<br>　　结子随边使，开筒近至尊。后于桃李熟，终得献金门。
<br>
<br>　　卷227_54  「数陪李梓州泛江，有女乐在诸舫，戏为艳曲二首赠李」杜甫
<br>
<br>　　上客回空骑，佳人满近船。江清歌扇底，野旷舞衣前。
<br>
<br>　　玉袖凌风并，金壶隐浪偏。竞将明媚色，偷眼艳阳天。
<br>
<br>　　白日移歌袖，清霄近笛床。翠眉萦度曲，云鬓俨分行。
<br>
<br>　　立马千山暮，回舟一水香。使君自有妇，莫学野鸳鸯。
<br>
<br>　　卷227_55  「登牛头山亭子」杜甫
<br>
<br>　　路出双林外，亭窥万井中。江城孤照日，山谷远含风。
<br>
<br>　　兵革身将老，关河信不通。犹残数行泪，忍对百花丛。
<br>
<br>　　卷227_56  「陪李梓州、王阆州、苏遂州、李果州四使君登惠义寺」杜甫
<br>
<br>　　春日无人境，虚空不住天。莺花随世界，楼阁寄山巅。
<br>
<br>　　迟暮身何得，登临意惘然。谁能解金印，潇洒共安禅。
<br>
<br>　　卷227_57  「送何侍御归朝（李梓州泛舟筵上作）」杜甫
<br>
<br>　　舟楫诸侯饯，车舆使者归。山花相映发，水鸟自孤飞。
<br>
<br>　　春日垂霜鬓，天隅把绣衣。故人从此去，寥落寸心违。
<br>
<br>　　卷227_58  「江亭送眉州辛别驾升之（得芜字）」杜甫
<br>
<br>　　柳影含云幕，江波近酒壶。异方惊会面，终宴惜征途。
<br>
<br>　　沙晚低风蝶，天晴喜浴凫。别离伤老大，意绪日荒芜。
<br>
<br>　　卷227_59  「涪城县香积寺官阁」杜甫
<br>
<br>　　寺下春江深不流，山腰官阁迥添愁。含风翠壁孤云细，
<br>
<br>　　背日丹枫万木稠。小院回廊春寂寂，浴凫飞鹭晚悠悠。
<br>
<br>　　诸天合在藤萝外，昏黑应须到上头。
<br>
<br>　　卷227_60  「戏题寄上汉中王三首」杜甫
<br>
<br>　　西汉亲王子，成都老客星。百年双白鬓，一别五秋萤。
<br>
<br>　　忍断杯中物，祗看座右铭。不能随皂盖，自醉逐浮萍。
<br>
<br>　　策杖时能出，王门异昔游。已知嗟不起，未许醉相留。
<br>
<br>　　蜀酒浓无敌，江鱼美可求。终思一酩酊，净扫雁池头。
<br>
<br>　　群盗无归路，衰颜会远方。尚怜诗警策，犹记酒颠狂。
<br>
<br>　　鲁卫弥尊重，徐陈略丧亡。空馀枚叟在，应念早升堂。
<br>
<br>　　卷227_61  「陪章留后侍御宴南楼（得风字）」杜甫
<br>
<br>　　绝域长夏晚，兹楼清宴同。朝廷烧栈北，鼓角满天东。
<br>
<br>　　屡食将军第，仍骑御史骢。本无丹灶术，那免白头翁。
<br>
<br>　　寇盗狂歌外，形骸痛饮中。野云低渡水，檐雨细随风。
<br>
<br>　　出号江城黑，题诗蜡炬红。此身醒复醉，不拟哭途穷。
<br>
<br>　　卷227_62  「台上（得凉字）」杜甫
<br>
<br>　　改席台能迥，留门月复光。云行遗暑湿，山谷进风凉。
<br>
<br>　　老去一杯足，谁怜屡舞长。何须把官烛，似恼鬓毛苍。
<br>
<br>　　卷227_63  「送王十五判官扶侍还黔中（得开字）」杜甫
<br>
<br>　　大家东征逐子回，风生洲渚锦帆开。青青竹笋迎船出，
<br>
<br>　　日日江鱼入馔来。离别不堪无限意，艰危深仗济时才。
<br>
<br>　　黔阳信使应稀少，莫怪频频劝酒杯。
<br>
<br>　　卷227_64  「倦夜（吴曾《漫录》云：顾陶《类编》题作倦秋夜）」杜甫
<br>
<br>　　竹凉侵卧内，野月满庭隅。重露成涓滴，稀星乍有无。
<br>
<br>　　暗飞萤自照，水宿鸟相呼。万事干戈里，空悲清夜徂。
<br>
<br>　　卷227_65  「悲秋」杜甫
<br>
<br>　　凉风动万里，群盗尚纵横。家远传书日，秋来为客情。
<br>
<br>　　愁窥高鸟过，老逐众人行。始欲投三峡，何由见两京。
<br>
<br>　　卷227_66  「对雨」杜甫
<br>
<br>　　莽莽天涯雨，江边独立时。不愁巴道路，恐湿汉旌旗。
<br>
<br>　　雪岭防秋急，绳桥战胜迟。西戎甥舅礼，未敢背恩私。
<br>
<br>　　卷227_67  「警急（时高公m领西川节度）」杜甫
<br>
<br>　　才名旧楚将，妙略拥兵机。玉垒虽传檄，松州会解围。
<br>
<br>　　和亲知拙计，公主漫无归。青海今谁得，西戎实饱飞。
<br>
<br>　　卷227_68  「王命」杜甫
<br>
<br>　　汉北豺狼满，巴西道路难。血埋诸将甲，骨断使臣鞍。
<br>
<br>　　牢落新烧栈，苍茫旧筑坛。深怀喻蜀意，恸哭望王官。
<br>
<br>　　卷227_69  「征夫」杜甫
<br>
<br>　　十室几人在，千山空自多。路衢唯见哭，城市不闻歌。
<br>
<br>　　漂梗无安地，衔枚有荷戈。官军未通蜀，吾道竟如何。
<br>
<br>　　卷227_70  「有感五首」杜甫
<br>
<br>　　将帅蒙恩泽，兵戈有岁年。至今劳圣主，可以报皇天。
<br>
<br>　　白骨新交战，云台旧拓边。乘槎断消息，无处觅张骞。
<br>
<br>　　幽蓟馀蛇豕，乾坤尚虎狼。诸侯春不贡，使者日相望。
<br>
<br>　　慎勿吞青海，无劳问越裳。大君先息战，归马华山阳。
<br>
<br>　　洛下舟车入，天中贡赋均。日闻红粟腐，寒待翠华春。
<br>
<br>　　莫取金汤固，长令宇宙新。不过行俭德，盗贼本王臣。
<br>
<br>　　丹桂风霜急，青梧日夜凋。由来强干地，未有不臣朝。
<br>
<br>　　受钺亲贤往，卑宫制诏遥。终依古封建，岂独听箫韶。
<br>
<br>　　盗灭人还乱，兵残将自疑。登坛名绝假，报主尔何迟。
<br>
<br>　　领郡辄无色，之官皆有词。愿闻哀痛诏，端拱问疮痍。
<br>
<br>　　卷227_71  「送元二适江左」杜甫
<br>
<br>　　乱后今相见，秋深复远行。风尘为客日，江海送君情。
<br>
<br>　　晋室丹阳尹，公孙白帝城。经过自爱惜，取次莫论兵。
<br>
<br>　　卷227_72  「章梓州水亭」杜甫
<br>
<br>　　城晚通云雾，亭深到芰荷。吏人桥外少，秋水席边多。
<br>
<br>　　近属淮王至，高门蓟子过。荆州爱山简，吾醉亦长歌。
<br>
<br>　　卷227_73  「玩月呈汉中王」杜甫
<br>
<br>　　夜深露气清，江月满江城。浮客转危坐，归舟应独行。
<br>
<br>　　关山同一照，乌鹊自多惊。欲得淮王术，风吹晕已生。
<br>
<br>　　卷227_74  「戏作寄上汉中王二首」杜甫
<br>
<br>　　云里不闻双雁过，掌中贪见一珠新。
<br>
<br>　　秋风袅袅吹江汉，只在他乡何处人。
<br>
<br>　　谢安舟楫风还起，梁苑池台雪欲飞。
<br>
<br>　　杳杳东山携汉妓，泠泠修竹待王归。
<br>
<br>　　卷227_75  「投简梓州幕府，兼简韦十郎官」杜甫
<br>
<br>　　幕下郎官安稳无，从来不奉一行书。
<br>
<br>　　固知贫病人须弃，能使韦郎迹也疏。
<br>
<br>　　卷227_76  「登高」杜甫
<br>
<br>　　风急天高猿啸哀，渚清沙白鸟飞回。无边落木萧萧下，
<br>
<br>　　不尽长江衮衮来。万里悲秋常作客，百年多病独登台。
<br>
<br>　　艰难苦恨繁霜鬓，潦倒新停浊酒杯。
<br>
<br>　　卷227_77  「九日」杜甫
<br>
<br>　　去年登高V县北，今日重在涪江滨。苦遭白发不相放，
<br>
<br>　　羞见黄花无数新。世乱郁郁久为客，路难悠悠常傍人。
<br>
<br>　　酒阑却忆十年事，肠断骊山清路尘。
<br>
<br>　　卷227_78  「遣愤」杜甫
<br>
<br>　　闻道花门将，论功未尽归。自从收帝里，谁复总戎机。
<br>
<br>　　蜂虿终怀毒，雷霆可震威。莫令鞭血地，再湿汉臣衣。
<br>
<br>　　卷227_79  「章梓州橘亭饯成都窦少尹（得凉字）」杜甫
<br>
<br>　　秋日野亭千橘香，玉盘锦席高云凉。主人送客何所作，
<br>
<br>　　行酒赋诗殊未央。衰老应为难离别，贤声此去有辉光。
<br>
<br>　　预传籍籍新京尹，青史无劳数赵张。
<br>
<br>　　卷227_80  「送陵州路使君赴任」杜甫
<br>
<br>　　王室比多难，高官皆武臣。幽燕通使者，岳牧用词人。
<br>
<br>　　国待贤良急，君当拔擢新。佩刀成气象，行盖出风尘。
<br>
<br>　　战伐乾坤破，疮痍府库贫。众僚宜洁白，万役但平均。
<br>
<br>　　霄汉瞻佳士，泥途任此身。秋天正摇落，回首大江滨。
<br>
<br>　　卷227_81  「薄暮」杜甫
<br>
<br>　　江水长流地，山云薄暮时。寒花隐乱草，宿鸟择深枝。
<br>
<br>　　旧国见何日，高秋心苦悲。人生不再好，鬓发白成丝。
<br>
<br>　　卷227_82  「西山三首（即岷山，捍阻羌夷，全蜀巨障）」杜甫
<br>
<br>　　彝界荒山顶，蕃州积雪边。筑城依白帝，转粟上青天。
<br>
<br>　　蜀将分旗鼓，羌兵助井泉。西戎背和好，杀气日相缠。
<br>
<br>　　辛苦三城戍，长防万里秋。烟尘侵火井，雨雪闭松州。
<br>
<br>　　风动将军幕，天寒使者裘。漫山贼营垒，回首得无忧。
<br>
<br>　　子弟犹深入，关城未解围。蚕崖铁马瘦，灌口米船稀。
<br>
<br>　　辩士安边策，元戎决胜威。今朝乌鹊喜，欲报凯歌归。
<br>
<br>　　卷227_83  「薄游」杜甫
<br>
<br>　　淅淅风生砌，团团日隐墙。遥空秋雁灭，半岭暮云长。
<br>
<br>　　病叶多先坠，寒花只暂香。巴城添泪眼，今夜复清光。
<br>
<br>　　卷227_84  「赠韦赞善别」杜甫
<br>
<br>　　扶病送君发，自怜犹不归。只应尽客泪，复作掩荆扉。
<br>
<br>　　江汉故人少，音书从此稀。往还二十载，岁晚寸心违。
<br>
<br>　　卷227_85  「送李卿晔（晔，淮安忠公L之子，时以罪贬岭南）」杜甫
<br>
<br>　　王子思归日，长安已乱兵。沾衣问行在，走马向承明。
<br>
<br>　　暮景巴蜀僻，春风江汉清。晋山虽自弃，魏阙尚含情。
<br>
<br>　　卷227_86  「绝句」杜甫
<br>
<br>　　江边踏青罢，回首见旌旗。风起春城暮，高楼鼓角悲。
<br>
<br>　　卷227_87  「城上（一作空城）」杜甫
<br>
<br>　　草满巴西绿，空城白日长。风吹花片片，春动水茫茫。
<br>
<br>　　八骏随天子，群臣从武皇。遥闻出巡守，早晚遍遐荒。
<br>
<br>　　卷227_88  「舍弟占归草堂检校聊示此诗」杜甫
<br>
<br>　　久客应吾道，相随独尔来。孰知江路近，频为草堂回。
<br>
<br>　　鹅鸭宜长数，柴荆莫浪开。东林竹影薄，腊月更须栽。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
