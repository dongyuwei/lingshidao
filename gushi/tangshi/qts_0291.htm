<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百九十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百九十一
<br>
<br>　　卷291_1  「奉酬韦滁州寄示」杨凌
<br>
<br>　　淮扬为郡暇，坐惜流芳歇。散怀累榭风，清暑澄潭月。
<br>
<br>　　陪燕辞三楚，戒途绵百越。非当远别离，雅奏何由发。
<br>
<br>　　卷291_2  「梅里旅夕」杨凌
<br>
<br>　　沧洲东望路，旅棹怆羁游。枫浦蝉随岸，沙汀鸥转流。
<br>
<br>　　露天星上月，水国夜生秋。谁忍持相忆，南归一叶舟。
<br>
<br>　　卷291_3  「钟陵雪夜酬友人」杨凌
<br>
<br>　　穷腊催年急，阳春怯和歌。残灯闪壁尽，夜雪透窗多。
<br>
<br>　　归路山川险，游人梦寐过。龙洲不可泊，岁晚足惊波。
<br>
<br>　　卷291_4  「润州水楼」杨凌
<br>
<br>　　归心不可留，雪桂一丛秋。叶雨空江月，萤飞白露洲。
<br>
<br>　　野蝉依独树，水郭带孤楼。遥望山川路，相思万里游。
<br>
<br>　　卷291_5  「江上秋月」杨凌
<br>
<br>　　陇雁送乡心，羁情属岁阴。惊秋黄叶遍，愁暮碧云深。
<br>
<br>　　月色吴江上，风声楚木林。交亲几重别，归梦并愁侵。
<br>
<br>　　卷291_6  「阁前双槿」杨凌
<br>
<br>　　群玉开双槿，丹荣对绛纱。含烟疑出火，隔雨怪舒霞。
<br>
<br>　　向晚争辞蕊，迎朝斗发花。非关后桃李，为欲继年华。
<br>
<br>　　卷291_7  「小苑春望宫池柳色」杨凌
<br>
<br>　　上苑闲游早，东风柳色轻。储胥遥掩映，池水隔微明。
<br>
<br>　　春至条偏弱，寒馀叶未成。和烟变浓淡，转日异阴晴。
<br>
<br>　　不独芳菲好，还因雨露荣。行人望攀折，远翠暮愁生。
<br>
<br>　　卷291_8  「送客往睦州」杨凌
<br>
<br>　　水阔尽南天，孤舟去渺然。惊秋路傍客，日暮数声蝉。
<br>
<br>　　卷291_9  「送客之蜀」杨凌
<br>
<br>　　西蜀三千里，巴南水一方。晓云天际断，夜月峡中长。
<br>
<br>　　卷291_10  「剡溪看花」杨凌
<br>
<br>　　花落千回舞，莺声百啭歌。还同异方乐，不奈客愁多。
<br>
<br>　　卷291_11  「江中风」杨凌
<br>
<br>　　白浪暗江中，南泠路不通。高樯帆自满，出浦莫呼风。
<br>
<br>　　卷291_12  「咏破扇」杨凌
<br>
<br>　　粉落空床弃，尘生故箧留。先来无一半，情断不胜愁。
<br>
<br>　　卷291_13  「贾客愁」杨凌
<br>
<br>　　山水路悠悠，逢滩即留。西江风未便，何日到荆州。
<br>
<br>　　卷291_14  「即事寄人」杨凌
<br>
<br>　　中禁鸣钟日欲高，北窗欹枕望频搔。
<br>
<br>　　相思寂寞青苔合，唯有春风啼伯劳。
<br>
<br>　　卷291_15  「早春雪中」杨凌
<br>
<br>　　新年雨雪少晴时，屡失寻梅看柳期。
<br>
<br>　　乡信忆随回雁早，江春寒带故阴迟。
<br>
<br>　　卷291_16  「北行留别」杨凌
<br>
<br>　　日日山川烽火频，山河重起旧烟尘。
<br>
<br>　　一生孤负龙泉剑，羞把诗书问故人。
<br>
<br>　　卷291_17  「秋原野望」杨凌
<br>
<br>　　客雁秋来次第逢，家书频寄两三封。
<br>
<br>　　夕阳天外云归尽，乱见青山无数峰。
<br>
<br>　　卷291_18  「春霁花萼楼南闻宫莺」杨凌
<br>
<br>　　祥烟瑞气晓来轻，柳变花开共作晴。
<br>
<br>　　黄鸟远啼T鹊观，春风流出凤凰城。
<br>
<br>　　卷291_19  「明妃怨」杨凌
<br>
<br>　　汉国明妃去不还，马驮弦管向阴山。
<br>
<br>　　匣中纵有菱花镜，羞对单于照旧颜。
<br>
<br>　　卷291_20  「句」杨凌
<br>
<br>　　南园桃李花落尽，春风寂寞摇空枝。（《诗式》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
