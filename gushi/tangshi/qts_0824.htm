<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百二十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百二十四
<br>
<br>　　卷824_1  「短歌行」子兰
<br>
<br>　　日月何忙忙，出没住不得。使我勇壮心，少年如顷刻。
<br>
<br>　　人生石火光，通时少于塞。四季倏往来，寒暑变为贼。
<br>
<br>　　偷人面上花，夺人头上黑。
<br>
<br>　　卷824_2  「饮马长城窟」子兰
<br>
<br>　　游客长城下，饮马长城窟。马嘶闻水腥，为浸征人骨。
<br>
<br>　　岂不是流泉，终不成潺。洗尽骨上土，不洗骨中冤。
<br>
<br>　　骨若比流水，四海有还魂。空流呜咽声，声中疑是言。
<br>
<br>　　卷824_3  「夜直」子兰
<br>
<br>　　大内隔重墙，多闻乐未央。灯明宫树色，茶煮禁泉香。
<br>
<br>　　凤辇通门静，鸡歌入漏长。宴荣陪御席，话密近龙章。
<br>
<br>　　吟步彤庭月，眠分玉署凉。欲黏朱绂重，频草白麻忙。
<br>
<br>　　笔力将群吏，人情在致唐。万方瞻仰处，晨夕面吾皇。
<br>
<br>　　卷824_4  「赠行脚僧」子兰
<br>
<br>　　世界曾行遍，全无行可修。炎凉三衲共，生死一身休。
<br>
<br>　　片断云随体，稀疏雪满头。此门无所著，不肯暂淹留。
<br>
<br>　　卷824_5  「秋日思旧山」子兰
<br>
<br>　　咸言上国繁华，岂谓帝城羁旅。十点五点残萤，
<br>
<br>　　千声万声秋雨。白云江上故乡，月下风前吟处。
<br>
<br>　　欲去不去迟迟，未展平生所伫。
<br>
<br>　　卷824_6  「寄乾陵杨侍郎」子兰
<br>
<br>　　冷落官资不畏贫，司曹且共内官分。步量野色成公案，
<br>
<br>　　点检樵声入奏闻。陵庙路因朝去扫，御炉香每夜来焚。
<br>
<br>　　碑寒树古神门上，管得无穷空白云。
<br>
<br>　　卷824_7  「登楼忆友」子兰
<br>
<br>　　物象远鳎周回极望中。带烟千井树，和磬一楼风。
<br>
<br>　　月色寒沈地，波声夜r空。登临无限趣，恨不与君同。
<br>
<br>　　卷824_8  「华严寺望樊川」子兰
<br>
<br>　　万木叶初红，人家树色中。疏钟摇雨脚，秋水浸云容。
<br>
<br>　　雪碛回寒雁，村灯促夜舂。旧山归未得，生计欲何从。
<br>
<br>　　卷824_9  「与道侣同于水陆寺会宿」子兰
<br>
<br>　　论道穷心少有朋，此时清话昔年曾。柿凋红叶铺寒井，
<br>
<br>　　鹄坠霜毛著定僧。风递远声秋涧水，竹穿深色夜房灯。
<br>
<br>　　出门尽是劳生者，只此长闲几个能。
<br>
<br>　　卷824_10  「城上吟」子兰
<br>
<br>　　古冢密于草，新坟侵官道。城外无闲地，城中人又老。
<br>
<br>　　卷824_11  「襄阳曲」子兰
<br>
<br>　　为忆南游人，移家大堤住。千帆万帆来，尽过门前去。
<br>
<br>　　卷824_12  「诫贪」子兰
<br>
<br>　　多求待心足，未足旋倾覆。明知贪者心，求荣不求辱。
<br>
<br>　　卷824_13  「蝉二首」子兰
<br>
<br>　　独蝉初唱古槐枝，委曲悲凉断续迟。
<br>
<br>　　雨后忽闻谁最苦，异乡孤馆忆家时。
<br>
<br>　　衰柳蝉吟旁浊河，正当残日角声和。
<br>
<br>　　寻常不足少愁思，此际闻时愁更多。
<br>
<br>　　卷824_14  「太平坊寻裴郎中故宅」子兰
<br>
<br>　　不语凄凉无限情，荒阶行尽又重行。
<br>
<br>　　昔年住此何人在，满地槐花秋草生。
<br>
<br>　　卷824_15  「登楼」子兰
<br>
<br>　　边邑鸿声一例秋，大波平日绕山流。
<br>
<br>　　故人千里同明月，尽夕无言空倚楼。
<br>
<br>　　卷824_16  「长安早秋」子兰
<br>
<br>　　风舞槐花落御沟，终南山色入城秋。
<br>
<br>　　门门走马征兵急，公子笙歌醉玉楼。
<br>
<br>　　卷824_17  「对雪」子兰
<br>
<br>　　密密无声坠碧空，霏霏有韵舞微风。
<br>
<br>　　幽人吟望搜辞处，飘入窗来落砚中。
<br>
<br>　　卷824_18  「鹦鹉」子兰
<br>
<br>　　翠毛丹觜乍教时，终日无寥似忆归。
<br>
<br>　　近来偷解人言语，乱向金笼说是非。
<br>
<br>　　卷824_19  「晚景」子兰
<br>
<br>　　池荷衰飒菊芬芳，策杖吟诗上草堂。
<br>
<br>　　满目暮云风卷尽，郡楼寒角数声长。
<br>
<br>　　卷824_20  「长安伤春」子兰
<br>
<br>　　霜陨中春花半无，狂游恣饮尽凶徒。
<br>
<br>　　年年赏玩公卿辈，今委沟塍骨渐枯。
<br>
<br>　　卷824_21  「河梁晚望二首」子兰
<br>
<br>　　水势滔滔不可量，渔舟容易泛沧浪。
<br>
<br>　　连山翠霭笼沙溆，白鸟翩翩下夕阳。
<br>
<br>　　雨添一夜秋涛阔，极目茫茫似接天。
<br>
<br>　　不知龙物潜何处，鱼跃蛙鸣满槛前。
<br>
<br>　　卷824_22  「悲长安」子兰
<br>
<br>　　何事天时祸未回，生灵愁悴苦寒灰。
<br>
<br>　　岂知万顷繁华地，强半今为瓦砾堆。
<br>
<br>　　卷824_23  「千叶石榴花」子兰
<br>
<br>　　一朵花开千叶红，开时又不藉春风。
<br>
<br>　　若教移在香闺畔，定与佳人艳态同。
<br>
<br>　　卷824_24  「观棋」子兰
<br>
<br>　　拂局尽消时，能因长路迟。点头初得计，格手待无疑。
<br>
<br>　　寂默亲遗景，凝神入过思。共藏多少意，不语两相知。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
