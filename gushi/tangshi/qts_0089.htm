<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八十九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷八十九
<br>
<br>　　卷89_1  「奉和圣制潼关口号应制」张说
<br>
<br>　　天德平无外，关门东复西。不将千里隔，何用一丸泥。
<br>
<br>　　卷89_2  「奉萧令嵩酒并诗（已下三首，俱赐宴东堂作）」张说
<br>
<br>　　乐奏天恩满，杯来秋兴高。更蒙萧相国，对席饮醇醪。
<br>
<br>　　卷89_3  「奉宇文黄门融酒」张说
<br>
<br>　　圣德垂甘露，天章下大风。又乘黄阁赏，愿作黑头公。
<br>
<br>　　卷89_4  「奉裴中书光庭酒」张说
<br>
<br>　　西掖恩华降，南宫命席阑。讵知鸡树后，更接凤池欢。
<br>
<br>　　卷89_5  「清夜酌」张说
<br>
<br>　　秋阴士多感，雨息夜无尘。清樽宜明月，复有平生人。
<br>
<br>　　卷89_6  「醉中作」张说
<br>
<br>　　醉后乐无极，弥胜未醉时。动容皆是舞，出语总成诗。
<br>
<br>　　卷89_7  「送梁知微渡海东」张说
<br>
<br>　　今日此相送，明年此相待。天上客星回，知君渡东海。
<br>
<br>　　卷89_8  「寄刘道士舄」张说
<br>
<br>　　真人降紫气，邀我丹田宫。远寄双飞舄，飞飞不碍空。
<br>
<br>　　卷89_9  「书香能和尚塔」张说
<br>
<br>　　大师捐世去，空馀法力在。远寄无碍香，心随到南海。
<br>
<br>　　卷89_10  「被使在蜀」张说
<br>
<br>　　即今三伏尽，尚自在临邛。归途千里外，秋月定相逢。
<br>
<br>　　卷89_11  「正朝摘梅」张说
<br>
<br>　　蜀地寒犹暖，正朝发早梅。偏惊万里客，已复一年来。
<br>
<br>　　卷89_12  「蜀道后期」张说
<br>
<br>　　客心争日月，来往预期程。秋风不相待，先至洛阳城。
<br>
<br>　　卷89_13  「广州江中作」张说
<br>
<br>　　去国年方晏，愁心转不堪。离人与江水，终日向西南。
<br>
<br>　　卷89_14  「江中诵经」张说
<br>
<br>　　实相归悬解，虚心暗在通。澄江明月内，应是色成空。
<br>
<br>　　卷89_15  「江中遇黄领子刘隆」张说
<br>
<br>　　危石江中起，孤云岭上还。相逢皆得意，何处是乡关。
<br>
<br>　　卷89_16  「钦州守岁」张说
<br>
<br>　　故岁今宵尽，新年明旦来。愁心随斗柄，东北望春回。
<br>
<br>　　卷89_17  「岳州守岁二首」张说
<br>
<br>　　夜风吹醉舞，庭户对酣歌。愁逐前年少，欢迎今岁多。
<br>
<br>　　桃枝堪辟恶，爆竹好惊眠。歌舞留今夕，犹言惜旧年。
<br>
<br>　　卷89_18  「元朝（一作幽州元日）」张说
<br>
<br>　　今岁元日乐，不谢往年春。知向来心道，谁为昨夜人。
<br>
<br>　　卷89_19  「耗磨日饮二首」张说
<br>
<br>　　耗磨传兹日，纵横道未宜。但令不忌醉，翻是乐无为。
<br>
<br>　　上月今朝减，流传耗磨辰。还将不事事，同醉俗中人。
<br>
<br>　　卷89_20  「又（一本此首同前第一首为二首）」张说
<br>
<br>　　春来半月度，俗忌一时闲。不酌他乡酒，惟堪对楚山。
<br>
<br>　　卷89_21  「九日进茱萸山诗五首」张说
<br>
<br>　　家居洛阳下，举目见嵩山。刻作茱萸节，情生造化间。
<br>
<br>　　黄花宜泛酒，青岳好登高。稽首明廷内，心为天下劳。
<br>
<br>　　菊酒携山客，萸囊系牧童。路疑随大隗，心似问鸿蒙。
<br>
<br>　　九日重阳数，三秋万实成。时来谒轩后，罢去坐蓬瀛。
<br>
<br>　　晚节欢重九，高山上五千。醉中知遇圣，梦里见寻仙。
<br>
<br>　　卷89_22  「岳州看黄叶」张说
<br>
<br>　　白首看黄叶，徂颜复几何。空惭棠树下，不见政成歌。
<br>
<br>　　卷89_23  「岭南送使二首」张说
<br>
<br>　　狱中生白发，岭外罢红颜。古来相送处，凡得几人还。
<br>
<br>　　万里投荒裔，来时不见亲。一朝成白首，看取报家人。
<br>
<br>　　卷89_24  「伤妓人董氏四首」张说
<br>
<br>　　董氏娇娆性，多为窈窕名。人随秋月落，韵入捣衣声。
<br>
<br>　　粉蕊粘妆簏，金花竭翠条。夜台无戏伴，魂影向谁娇。
<br>
<br>　　旧亭红粉阁，宿处白云关。春日双飞去，秋风独不还。
<br>
<br>　　舞席沾残粉，歌梁委旧尘。独伤窗里月，不见帐中人。
<br>
<br>　　卷89_25  「三月闺怨」张说
<br>
<br>　　三月时将尽，空房妾独居。蛾眉愁自结，鬓发没情梳。
<br>
<br>　　卷89_26  「破陈乐词二首」张说
<br>
<br>　　汉兵出顿金微，照日光明铁衣。百里火幡焰焰，
<br>
<br>　　千行云骑霏霏。蹙踏辽河自竭，鼓噪燕山可飞。
<br>
<br>　　正属四方朝贺，端知万舞皇威。
<br>
<br>　　少年胆气凌云，共许骁雄出群。匹马城西挑战，
<br>
<br>　　单刀蓟北从军。一鼓鲜卑送款，五饵单于解纷。
<br>
<br>　　誓欲成名报国，羞将开阁论勋。
<br>
<br>　　卷89_27  「舞马词六首」张说
<br>
<br>　　万玉朝宗凤，千金率领龙媒。眄鼓凝骄躞蹀，
<br>
<br>　　听歌弄影徘徊。（圣代升平乐）
<br>
<br>　　天鹿遥征卫叔，日龙上借羲和。将共两骖争舞，
<br>
<br>　　来随八骏齐歌。（圣代升平乐）
<br>
<br>　　彩旄八佾成行，时龙五色因方。屈膝衔杯赴节，
<br>
<br>　　倾心献寿无疆。（四海和平乐）
<br>
<br>　　帝皂龙驹沛艾，星兰骥子权奇。腾倚骧洋应节，
<br>
<br>　　繁骄接迹不移。（四海和平乐）
<br>
<br>　　二圣先天合德，群灵率土可封。击石骖紫燕，
<br>
<br>　　金顾步苍龙。（四海和平乐）
<br>
<br>　　圣君出震应，神马浮河献图。足踏天庭鼓舞，
<br>
<br>　　心将帝乐踌蹰。（四海和平乐）
<br>
<br>　　卷89_28  「奉和三日祓禊渭滨应制」张说
<br>
<br>　　青郊上巳艳阳年，紫禁皇游祓渭川。
<br>
<br>　　幸得欢娱承湛露，心同草树乐春天。
<br>
<br>　　卷89_29  「桃花园马上应制」张说
<br>
<br>　　林间艳色骄天马，苑里华伴丽人。
<br>
<br>　　愿逐南风飞帝席，年年含笑舞青春。
<br>
<br>　　卷89_30  「奉和圣制幸韦嗣立山庄应制」张说
<br>
<br>　　西京上相出扶阳，东郊别业好池塘。
<br>
<br>　　自非仁智符天赏，安能日月共回光。
<br>
<br>　　卷89_31  「奉和圣制同玉真公主游大哥山池题石壁」张说
<br>
<br>　　池如明镜月华开，山学香炉云气来。
<br>
<br>　　神藻飞为Wo赋，仙声r出凤凰台。
<br>
<br>　　卷89_32  「十五日夜御前口号踏歌词二首」张说
<br>
<br>　　花萼楼前雨露新，长安城里太平人。
<br>
<br>　　龙衔火树千重焰，鸡踏莲花万岁春。
<br>
<br>　　帝宫三五戏春台，行雨流风莫妒来。
<br>
<br>　　西域灯轮千影合，东华金阙万重开。
<br>
<br>　　卷89_33  「苏摩遮五首（亿岁乐）」张说
<br>
<br>　　摩遮本出海西胡，琉璃宝服紫髯胡。
<br>
<br>　　闻道皇恩遍宇宙，来将歌舞助欢娱。
<br>
<br>　　绣装帕额宝花冠，夷歌骑舞借人看。
<br>
<br>　　自能激水成阴气，不虑今年寒不寒。
<br>
<br>　　腊月凝阴积帝台，豪歌急鼓送寒来。
<br>
<br>　　油囊取得天河水，将添上寿万年杯。
<br>
<br>　　寒气宜人最可怜，故将寒水散庭前。
<br>
<br>　　惟愿圣君无限寿，长取新年续旧年。
<br>
<br>　　昭成皇后帝家亲，荣乐诸人不比伦。
<br>
<br>　　往日霜前花委地，今年雪后树逢春。
<br>
<br>　　卷89_34  「三月三日定昆池奉和萧令得潭字韵」张说
<br>
<br>　　暮春三月日重三，春水桃花满禊潭。
<br>
<br>　　广乐逶迤天上下，仙舟摇衍镜中酣。
<br>
<br>　　卷89_35  「和尹从事懋泛洞庭」张说
<br>
<br>　　平湖一望上连天，林景千寻下洞泉。
<br>
<br>　　忽惊水上光华满，疑是乘舟到日边。
<br>
<br>　　卷89_36  「送梁六自洞庭山作」张说
<br>
<br>　　巴陵一望洞庭秋，日见孤峰水上浮。
<br>
<br>　　闻道神仙不可接，心随湖水共悠悠。
<br>
<br>　　卷89_37  「同赵侍御望归舟」张说
<br>
<br>　　山庭迥迥面长川，江树重重极远烟。
<br>
<br>　　形影相追高翥鸟，心肠并断北风船。
<br>
<br>　　卷89_38  「襄阳路逢寒食」张说
<br>
<br>　　去年寒食洞庭波，今年寒食襄阳路。
<br>
<br>　　不辞著处寻山水，只畏还家落春暮。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
