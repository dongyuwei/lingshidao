<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百五十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百五十六
<br>
<br>　　卷556_1  「边城独望」马戴
<br>
<br>　　聊凭危堞望，倍起异乡情。霜落蒹葭白，山昏雾露生。
<br>
<br>　　河滩胡雁下，戎垒汉鼙惊。独树残秋色，狂歌泪满缨。
<br>
<br>　　卷556_2  「江亭赠别」马戴
<br>
<br>　　长亭晚送君，秋色渡江濉Ｋチ风难定，寒涛雪不分。
<br>
<br>　　猿声离楚峡，帆影入湘云。独泛扁舟夜，山钟可卧闻。
<br>
<br>　　卷556_3  「旅次寄贾岛兼简无可上人」马戴
<br>
<br>　　相思边草长，回望水连空。雁过当行次，蝉鸣复客中。
<br>
<br>　　壮年看即改，羸病计多同。傥宿林中寺，深凭问远公。
<br>
<br>　　卷556_4  「寄剡中友人」马戴
<br>
<br>　　故人今在剡，秋草意如何。岭暮云霞杂，潮回岛屿多。
<br>
<br>　　沃洲僧几访，天姥客谁过。岁晚偏相忆，风生隔楚波。
<br>
<br>　　卷556_5  「送国子韦丞」马戴
<br>
<br>　　临水独相送，归期千里间。云回逢过雨，路转入连山。
<br>
<br>　　一骑行芳草，新蝉发故关。遥聆茂陵下，夜启竹扉闲。
<br>
<br>　　卷556_6  「题吴发原南居」马戴
<br>
<br>　　闲居谁厌僻，门掩汉祠前。山色夏云映，树阴幽草连。
<br>
<br>　　晴光分渚曲，绿气冒原田。何日远游罢，高枝已噪蝉。
<br>
<br>　　卷556_7  「雒中寒夜姚侍御宅怀贾岛」马戴
<br>
<br>　　夜木动寒色，雒阳城阙深。如何异乡思，更抱故人心。
<br>
<br>　　微月关山远，闲阶霜霰侵。谁知石门路，待与子同寻。
<br>
<br>　　卷556_8  「征妇叹」马戴
<br>
<br>　　稚子在我抱，送君登远道。稚子今已行，念君上边城。
<br>
<br>　　蓬根既无定，蓬子焉用生。但见请防胡，不闻言罢兵。
<br>
<br>　　及老能得归，少者还长征。
<br>
<br>　　卷556_9  「山中寄姚合员外」马戴
<br>
<br>　　朝与城阙别，暮同麋鹿归。鸟鸣松观静，人过石桥稀。
<br>
<br>　　木叶摇山翠，泉痕入涧扉。敢招仙署客，暂此拂朝衣。
<br>
<br>　　卷556_10  「中秋月」马戴
<br>
<br>　　阴魄出海上，望之增苦吟。冷搜骊颔重，寒彻蚌胎深。
<br>
<br>　　皓气笼诸夏，清光射万岑。悠然天地内，皎洁一般心。
<br>
<br>　　卷556_11  「下第寄友人」马戴
<br>
<br>　　金门君待问，石室我思归。圣主尊黄屋，何人荐白衣。
<br>
<br>　　年来御沟柳，赠别雨霏霏。
<br>
<br>　　卷556_12  「寄广州杨参军」马戴
<br>
<br>　　南方春景好，念子缓归心。身方脱野服，冠未系朝簪。
<br>
<br>　　足恣平生赏，无虞外役侵。汀洲观鸟戏，向月和猿吟。
<br>
<br>　　税驾楚山广，扬帆湘水深。采奇搜石穴，怀胜即枫林。
<br>
<br>　　怅望极霞际，流情堕海阴。前朝杳难问，叹息洒鸣琴。
<br>
<br>　　卷556_13  「离夜二首」马戴
<br>
<br>　　东征辽水迥，北近单于台。戎衣挂宝剑，玉箸衔金杯。
<br>
<br>　　红烛暗将灭，翠蛾终不开。
<br>
<br>　　凝夜照离色，恐闻啼晚鸦。前年营雁塞，明月戍龙沙。
<br>
<br>　　曾与五陵子，休装孤剑花。
<br>
<br>　　卷556_14  「答太原从军杨员外送别」马戴
<br>
<br>　　君将海月，赠之光我行。见知言不浅，怀报意非轻。
<br>
<br>　　反照临岐思，中年未达情。河梁人送别，秋汉雁相鸣。
<br>
<br>　　衰柳摇边吹，寒云冒古城。西游还献赋，应许托平生。
<br>
<br>　　卷556_15  「送从叔重赴海南从事」马戴
<br>
<br>　　又从连帅请，还作岭南行。穷海何时到，孤帆累月程。
<br>
<br>　　乱蝉吟暮色，哀落秋声。晚路潮波起，寒葭雾雨生。
<br>
<br>　　沙埋铜柱没，山簇瘴云平。念此别离苦，其如宗从情。
<br>
<br>　　卷556_16  「送韩校书江西从事」马戴
<br>
<br>　　出关寒色尽，云梦草生新。雁背岳阳雨，客行江上春。
<br>
<br>　　遥程随水阔，枉路倒帆频。夕照临孤馆，朝霞发广津。
<br>
<br>　　湖山潮半隔，郡壁岸斜邻。自此钟陵道，裁书有故人。
<br>
<br>　　卷556_17  「送顾少府之永康」马戴
<br>
<br>　　婺女星边去，春生即有花。寒关云复雪，古渡草连沙。
<br>
<br>　　宿次吴江晚，行侵日徼斜。官传梅福政，县顾赤松家。
<br>
<br>　　烧起明山翠，潮回动海霞。清高宜阅此，莫叹近天涯。
<br>
<br>　　卷556_18  「幽上留别令狐侍郎」马戴
<br>
<br>　　自别丘中隐，频年哭路岐。辛勤今若是，少壮岂多时。
<br>
<br>　　露滴阴虫苦，秋声远客悲。晚营严鼓角，红叶拂旌旗。
<br>
<br>　　北阙虚延望，西林久见思。川流寒水急，云返故山迟。
<br>
<br>　　落照游人去，长空独鸟随。不堪风景隔，忠信寡相知。
<br>
<br>　　卷556_19  「襄阳席上呈于司空（一作元稹诗）」马戴
<br>
<br>　　花枝临水复临堤，也照清江也照泥。
<br>
<br>　　寄语东君好抬举，夜来曾伴凤凰栖。
<br>
<br>　　卷556_20  「宿裴氏溪居怀厉玄先辈」马戴
<br>
<br>　　树下孤石坐，草间微有霜。同人不同北，云鸟自南翔。
<br>
<br>　　迢递夜山色，清泠泉月光。西风耿离抱，江海遥相望。
<br>
<br>　　卷556_21  「集宿姚殿中宅期僧无可不至」马戴
<br>
<br>　　殿中日相命，开尊话旧时。馀钟催鸟绝，积雪阻僧期。
<br>
<br>　　林静寒光远，天阴曙色迟。今夕复何夕，人谒去难追。
<br>
<br>　　卷556_22  「宿贾岛原居（一作寻贾岛原东居）」马戴
<br>
<br>　　寒雁过原急，渚边秋色深。烟霞向海岛，风雨宿园林。
<br>
<br>　　俱住明时愿，同怀故国心。未能先隐迹，聊此一相寻。
<br>
<br>　　卷556_23  「赠别空公」马戴
<br>
<br>　　云门秋却入，微径久无人。后夜中峰月，空林百衲身。
<br>
<br>　　寂寥寒磬尽，盥漱瀑泉新。履迹谁相见，松风扫石尘。
<br>
<br>　　卷556_24  「府试观开元皇帝东封图」马戴
<br>
<br>　　俨若翠华举，登封图乍开。冕旒明主立，冠剑侍臣陪。
<br>
<br>　　迹类飞仙去，光同拜日来。粉痕疑检玉，黛色讶生苔。
<br>
<br>　　挂壁云将起，陵风仗若回。何年复东幸，鲁叟望悠哉。
<br>
<br>　　卷556_25  「府试水始冰」马戴
<br>
<br>　　南池寒色动，北陆岁阴生。薄薄流澌聚，漓漓翠潋平。
<br>
<br>　　暗沾霜稍厚，回照日还轻。乳窦悬残滴，湘流减恨声。
<br>
<br>　　即堪金井贮，会映玉壶清。洁白心虽识，空期饮此明。
<br>
<br>　　卷556_26  「边馆逢贺秀才」马戴
<br>
<br>　　贫病无疏我与君，不知何事久离群。鹿裘共弊同为客，
<br>
<br>　　龙阙将移拟献文。空馆夕阳鸦绕树，荒城寒色雁和云。
<br>
<br>　　不堪吟断边笳晓，叶落东西客又分。
<br>
<br>　　卷556_27  「宿王屋天坛」马戴
<br>
<br>　　星斗半沈苍翠色，红霞远照海涛分。折松晓拂天坛雪，
<br>
<br>　　投简寒窥玉洞云。绝顶醮回人不见，深林磬度鸟应闻。
<br>
<br>　　未知谁与传金，独向仙祠拜老君。
<br>
<br>　　卷556_28  「岐阳逢曲阳故人话旧」马戴
<br>
<br>　　异地还相见，平生问可知。壮年俱欲暮，往事尽堪悲。
<br>
<br>　　道路频艰阻，亲朋久别离。解兵逃白刃，谒帝值明时。
<br>
<br>　　淹疾生涯故，因官事业移。鸡鸣关月落，雁度朔风吹。
<br>
<br>　　客泪翻岐下，乡心落海湄。积愁何计遣，满酌浣相思。
<br>
<br>　　卷556_29  「赠禅僧」马戴
<br>
<br>　　弟子人天遍，童年在沃洲。开禅山木长，浣衲海沙秋。
<br>
<br>　　振锡摇汀月，持瓶接瀑流。赤城何日上，鄙愿从师游。
<br>
<br>　　卷556_30  「题庐山寺」马戴
<br>
<br>　　白茅为屋宇编荆，数处阶墀石叠成。东谷笑言西谷响，
<br>
<br>　　下方云雨上方晴。鼠惊樵客缘苍壁，猿戏山头撼紫柽。
<br>
<br>　　别有一条投涧水，竹筒斜引入茶铛。
<br>
<br>　　卷556_31  「题石瓮寺」马戴
<br>
<br>　　僧室并皇宫，云门辇路同。渭分双阙北，山迥五陵东。
<br>
<br>　　修绠悬林表，深泉汲洞中。人烟窥垤蚁，鸳瓦拂冥鸿。
<br>
<br>　　藓壁松生峭，龛灯月照空。稀逢息心侣，独礼竺乾公。
<br>
<br>　　卷556_32  「谒仙观二首」马戴
<br>
<br>　　我生求羽化，斋沐造仙居。葛蔓没丹井，石函盛道书。
<br>
<br>　　寒松多偃侧，灵洞遍清虚。一就泉西饮，云中采药蔬。
<br>
<br>　　山空蕙气香，乳管折云房。愿值壶中客，亲传肘后方。
<br>
<br>　　三更礼星斗，寸匕服丹霜。默坐树阴下，仙经横石床。
<br>
<br>　　卷556_33  「送朴山人归新罗」马戴
<br>
<br>　　浩渺行无极，扬帆但信风。云山过海半，乡树入舟中。
<br>
<br>　　波定遥天出，沙平远岸穷。离心寄何处，目断曙霞东。
<br>
<br>　　卷556_34  「题静住寺钦用上人房」马戴
<br>
<br>　　寺近朝天路，多闻玉佩音。鉴人开慧眼，归鸟息禅心。
<br>
<br>　　磬接星河曙，窗连夏木深。此中能宴坐，何必在云林。
<br>
<br>　　卷556_35  「赠杨先辈（一作送杨之梁先辈）」马戴
<br>
<br>　　平生闲放久，野鹿许为群。居止邻西岳，轩窗度白云。
<br>
<br>　　斋心饭松子，话道接茅君。汉主思清净，休书谏猎文。
<br>
<br>　　卷556_36  「酬李景章先辈」马戴
<br>
<br>　　平生诗句忝多同，不得陪君奉至公。金镝自宜先中鹄，
<br>
<br>　　铅刀甘且学雕虫。莺啼细柳临关路，燕接飞花绕汉宫。
<br>
<br>　　九陌芳菲人竞赏，此时心在别离中。
<br>
<br>　　卷556_37  「赠祠部令狐郎中」马戴
<br>
<br>　　官初执宪称雄才，省转为郎雅望催。待制松阴移玉殿，
<br>
<br>　　分宵露气静天台。算棋默向孤云坐，随鹤闲穷片水回。
<br>
<br>　　忽忆十年相识日，小儒新自海边来。
<br>
<br>　　卷556_38  「送册东夷王使」马戴
<br>
<br>　　越海传金册，华夷礼命行。片帆秋色动，万里信潮生。
<br>
<br>　　日映孤舟出，沙连绝岛明。翳空翻大鸟，飞雪洒长鲸。
<br>
<br>　　旧鬓回应改，遐荒梦易惊。何当理风楫，天外问来程。
<br>
<br>　　卷556_39  「送武陵王将军」马戴
<br>
<br>　　河外今无事，将军有战名。艰难长剑缺，功业少年成。
<br>
<br>　　晓仗亲云陛，寒宵突禁营。朱旗身外色，玉漏耳边声。
<br>
<br>　　开x谈宾至，调弓过雁惊。为儒多不达，见学请长缨。
<br>
<br>　　卷556_40  「赠县尉李先辈二首」马戴
<br>
<br>　　同人家杜，相见罢官时。野坐苔生石，荒居菊入篱。
<br>
<br>　　听蝉临水久，送鹤背山迟。未拟还城阙，溪僧别有期。
<br>
<br>　　休官不到阙，求静匪营他。种药唯愁晚，看云肯厌多。
<br>
<br>　　渚边逢鹭下，林表伴僧过。闲检仙方试，松花酒自和。
<br>
<br>　　卷556_41  「边将」马戴
<br>
<br>　　玉}酒频倾，论功笑李陵。红缰跑骏马，金镞掣秋鹰。
<br>
<br>　　塞迥连天雪，河深彻底冰。谁言提一剑，勤苦事中兴。
<br>
<br>　　卷556_42  「下第别令狐员外」马戴
<br>
<br>　　论文期雨夜，饮酒及芳晨。坐叹百花发，潜惊双鬓新。
<br>
<br>　　旧交多得路，别业远仍贫。便欲辞知己，归耕海上春。
<br>
<br>　　卷556_43  「送春坊董正字浙右归觐」马戴
<br>
<br>　　去觐毗陵日，秋残建业中。莎垂石城古，山阔海门空。
<br>
<br>　　灌木寒樯远，层波皓月同。何当复雠校，春集少阳宫。
<br>
<br>　　卷556_44  「送和北虏使」马戴
<br>
<br>　　路始阴山北，迢迢雨雪天。长城人过少，沙碛马难前。
<br>
<br>　　日入流沙际，阴生瀚海边。刀I向月动，旌纛冒霜悬。
<br>
<br>　　逐兽孤围合，交兵一箭传。穹庐移斥候，烽火绝祁连。
<br>
<br>　　汉将行持节，胡儿坐控弦。明妃的回面，南送使君旋。
<br>
<br>　　卷556_45  「摅情留别并州从事」马戴
<br>
<br>　　浅学长自鄙，谬承贤达知。才希汉主召，玉任楚人疑。
<br>
<br>　　年长惭漂泊，恩深惜别离。秋光独鸟过，暝色一蝉悲。
<br>
<br>　　鹤发生何速，龙门上苦迟。雕虫羞朗鉴，干禄贵明时。
<br>
<br>　　故国诚难返，青云致未期。空将感激泪，一自洒临岐。
<br>
<br>　　卷556_46  「酬田卿送西游」马戴
<br>
<br>　　华堂开翠簟，惜别玉壶深。客去当烦暑，蝉鸣复此心。
<br>
<br>　　废城乔木在，古道浊河侵。莫虑西游远，西关绝陇阴。
<br>
<br>　　卷556_47  「雪中送青州薛评事」马戴
<br>
<br>　　腊景不可犯，从戎难自由。怜君急王事，走马赴边州。
<br>
<br>　　岳雪明日观，海云冒营丘。惭无斗酒泻，敢望御重裘。
<br>
<br>　　卷556_48  「哭京兆庞尹」马戴
<br>
<br>　　神州丧贤尹，父老泣关中。未尽群生愿，才留及物功。
<br>
<br>　　清光沉皎月，素业振遗风。履迹莓苔掩，珂声紫陌空。
<br>
<br>　　从来受知者，会葬汉陵东。
<br>
<br>　　卷556_49  「路傍树」马戴
<br>
<br>　　古树何人种，清阴减昔时。莓苔根半露，风雨节偏危。
<br>
<br>　　虫蠹心将穴，蝉催叶向衰。樵童不须翦，聊起邵公思。
<br>
<br>　　卷556_50  「送客南游」马戴
<br>
<br>　　拟卜何山隐，高秋指岳阳。苇干云梦色，橘熟洞庭香。
<br>
<br>　　疏雨残虹影，回云背鸟行。灵均如可问，一为哭清湘。
<br>
<br>　　卷556_51  「寄襄阳王公子」马戴
<br>
<br>　　君马勒金羁，君家贮玉笄。白云登岘首，碧树醉铜L.
<br>
<br>　　泽广荆州北，山多汉水西。鹿门知不隐，芳草自萋萋。
<br>
<br>　　卷556_52  「集宿姚侍御宅怀永乐宰殷侍御」马戴
<br>
<br>　　石田虞芮接，种树白云阴。穴闭神踪古，河流禹凿深。
<br>
<br>　　樵人应满郭，仙鸟几巢林。此会偏相语，曾供雪夜吟。
<br>
<br>　　卷556_53  「易水怀古」马戴
<br>
<br>　　荆卿西去不复返，易水东流无尽期。
<br>
<br>　　落日萧条蓟城北，黄沙白草任风吹。
<br>
<br>　　卷556_54  「送僧二首」马戴
<br>
<br>　　亲在平阳忆久归，洪河雨涨出关迟。
<br>
<br>　　独过旧寺人稀识，一一杉松老别时。
<br>
<br>　　龛中破衲自持行，树下禅床坐一生。
<br>
<br>　　来往白云知岁久，满山猿鸟会经声。
<br>
<br>　　卷556_55  「赠友人边游回（一作薛能诗）」马戴
<br>
<br>　　游子新从绝塞回，自言曾上李陵台。
<br>
<br>　　尊前语尽北风起，秋色萧条胡雁来。
<br>
<br>　　卷556_56  「山中作」马戴
<br>
<br>　　屐齿无泥竹策轻，莓苔梯滑夜难行。
<br>
<br>　　独开石室松门里，月照前山空水声。
<br>
<br>　　卷556_57  「出塞词」马戴
<br>
<br>　　金带连环束战袍，马头冲雪度临洮。
<br>
<br>　　卷旗夜劫单于帐，乱斫胡儿缺宝刀。
<br>
<br>　　卷556_58  「寄云台观田秀才」马戴
<br>
<br>　　云压松枝拂石窗，幽人独坐鹤成双。
<br>
<br>　　晚来漱齿敲冰渚，闲读仙书倚翠幢。
<br>
<br>　　卷556_59  「边上送杨侍御鞫狱回」马戴
<br>
<br>　　狱成冤雪晚云开，豸角威清塞雁回。
<br>
<br>　　飞将送迎遥避马，离亭不敢劝金杯。
<br>
<br>　　卷556_60  「射雕骑」马戴
<br>
<br>　　蕃面将军著鼠裘，酣歌冲雪在边州。
<br>
<br>　　猎过黑山犹走马，寒雕射落不回头。
<br>
<br>　　卷556_61  「高司马移竹」马戴
<br>
<br>　　丛居堂下幸君移，翠掩灯窗露叶垂。
<br>
<br>　　莫羡孤生在山者，无人看著拂云枝。
<br>
<br>　　卷556_62  「赠前蔚州崔使君」马戴
<br>
<br>　　战回脱剑绾铜鱼，塞雁迎风避隼。
<br>
<br>　　欲识前时为郡政，校成上下考新书。
<br>
<br>　　卷556_63  「秋思二首」马戴
<br>
<br>　　万木秋霖后，孤山夕照馀。田园无岁计，寒近忆樵渔。
<br>
<br>　　亭树霜霰满，野塘凫鸟多。蕙兰不可折，楚老徒悲歌。
<br>
<br>　　卷556_64  「黄神谷纪事」马戴
<br>
<br>　　霹雳振秋岳，折松横洞门。云龙忽变化，但觉玉潭昏。
<br>
<br>　　卷556_65  「过亡友墓」马戴
<br>
<br>　　忆昨送君葬，今看坟树高。寻思后期者，只是益生劳。
<br>
<br>　　卷556_66  「闻瀑布冰折」马戴
<br>
<br>　　万仞冰峭折，寒声投白云。光摇山月堕，我向石床闻。
<br>
<br>　　卷556_67  「赠道者」马戴
<br>
<br>　　深居白云穴，静注赤松经。往往龙潭上，焚香礼斗星。
<br>
<br>　　卷556_68  「华下逢杨侍御」马戴
<br>
<br>　　巨灵掌上月，玉女盆中泉。柱史息车看，孤云心浩然。
<br>
<br>　　卷556_69  「新春闻赦（龙阳作）」马戴
<br>
<br>　　道在猜谗息，仁深疾苦除。尧聪能下听，汤网本来疏。
<br>
<br>　　卷556_70  「送李侍御福建从事」马戴
<br>
<br>　　晋安来越国，蔓草故宫迷。钓渚龙应在，琴台鹤乱栖。
<br>
<br>　　泛涛明月广，边海众山齐。宾府通兰棹，蛮僧接石梯。
<br>
<br>　　片云和瘴湿，孤屿映帆低。上客多诗兴，秋猿足夜啼。
<br>
<br>　　卷556_71  「酬刑部姚郎中」马戴
<br>
<br>　　路岐人不见，尚得记心中。月忆潇湘渚，春生兰杜丛。
<br>
<br>　　鸟啼花半落，人散爵方空。所赠诚难答，泠然一雅风。
<br>
<br>　　卷556_72  「送柳秀才往连州看弟」马戴
<br>
<br>　　离人非逆旅，有弟谪连州。楚雨沾猿暮，湘云拂雁秋。
<br>
<br>　　蒹葭行广泽，星月棹寒流。何处江关锁，风涛阻客愁。
<br>
<br>　　卷556_73  「晚眺有怀」马戴
<br>
<br>　　点点抱离念，旷怀成怨歌。高台试延望，落照在寒波。
<br>
<br>　　此地芳草歇，旧山乔木多。悠然暮天际，但见鸟相过。
<br>
<br>　　卷556_74  「山中兴作」马戴
<br>
<br>　　高高丹桂枝，袅袅女萝衣。密叶浮云过，幽阴暮鸟归。
<br>
<br>　　月和风翠动，花落瀑泉飞。欲剪兰为佩，中林露未。
<br>
<br>　　卷556_75  「送皇甫协律淮南从事」马戴
<br>
<br>　　辟书丞相草，招作广陵行。隋柳疏淮岸，汀洲接海城。
<br>
<br>　　楚樯经雨泊，烟月隔潮生。谁与同尊俎，鸡鸾集虎营。
<br>
<br>　　卷556_76  「别灵武令狐校书」马戴
<br>
<br>　　北风吹别思，落月度关河。树隐流沙短，山平近塞多。
<br>
<br>　　雁池戎马饮，雕帐戍人过。莫虑行军苦，华夷道正和。
<br>
<br>　　卷556_77  「田氏南楼对月」马戴
<br>
<br>　　主人同露坐，明月在高台。咽咽阴虫叫，萧萧寒雁来。
<br>
<br>　　影摇疏木落，魄转曙钟开。幸免丹霞映，清光溢酒杯。
<br>
<br>　　卷556_78  「送宗密上人」马戴
<br>
<br>　　门前九陌尘，石上定中身。近放辽天鹤，曾为南岳人。
<br>
<br>　　腊高松叶换，雪尽茗芽新。一自传香后，名山愿卜邻。
<br>
<br>　　卷556_79  「白鹿原晚望」马戴
<br>
<br>　　呵雁飞下，秦原人葬回。丘坟与城阙，草树共尘埃。
<br>
<br>　　卷556_80  「失意书怀呈知己」马戴
<br>
<br>　　直道何由启圣君，非才谁敢议论文。心存黄兼丹诀，
<br>
<br>　　家忆青山与白云。麋鹿幽栖闲可近，鸳鸾高举势宜分。
<br>
<br>　　微生不学刘琨辈，剑刃相交拟立勋。
<br>
<br>　　卷556_81  「春日寻捍ㄍ醮κ俊孤泶
<br>
<br>　　碧草径微断，白云扉晚开。罢琴松韵发，鉴水月光来。
<br>
<br>　　宿鸟排花动，樵童浇竹回。与君同露坐，涧石拂青苔。
<br>
<br>　　卷556_82  「宿阳台观」马戴
<br>
<br>　　玉洞仙何在，炉香客自焚。醮坛围古木，石磬响寒云。
<br>
<br>　　曙月孤霞映，悬流峭壁分。心知人世隔，坐与鹤为群。
<br>
<br>　　卷556_83  「寄金州姚使君员外」马戴
<br>
<br>　　老怀清净化，乞去守洵阳。废井人应满，空林虎自藏。
<br>
<br>　　迸泉疏石窦，残雨发椒香。山缺通巴峡，江流带楚樯。
<br>
<br>　　忧农生野思，祷庙结云装。覆局松移影，听琴月堕光。
<br>
<br>　　鸟鸣开郡印，僧去置禅床。罢贡金休凿，凌寒笋更长。
<br>
<br>　　退公披鹤氅，高步隔g行。相见朱门内，麾幢拂曙霜。
<br>
<br>　　卷556_84  「中秋夜坐有怀」马戴
<br>
<br>　　秋光动河汉，耿耿曙难分。堕露垂丛药，残星间薄云。
<br>
<br>　　心悬赤城峤，志向紫阳君。雁过海风起，萧萧时独闻。
<br>
<br>　　卷556_85  「题镜湖野老所居（一作秦系诗）」马戴
<br>
<br>　　湖里寻君去，樵风往返吹。树喧巢鸟出，路细葑田移。
<br>
<br>　　沤苎成鱼网，枯根是酒卮。老年唯自适，生事任群儿。
<br>
<br>　　卷556_86  「题女道士居（不饵芝X四十馀年，一作秦系诗）」马戴
<br>
<br>　　不饵住云溪，休丹罢药畦。杏花虚结子，石髓任成泥。
<br>
<br>　　扫地青牛卧，栽松白鹤栖。共知仙女丽，莫是阮郎妻。
<br>
<br>　　卷556_87  「送王道士（一作秦系诗）」马戴
<br>
<br>　　真人俄整舄，双鹤屡飞翔。恐入壶中住，须传肘后方。
<br>
<br>　　霓裳云气润，石径术苗香。一去何时见，仙家日月长。
<br>
<br>　　卷556_88  「送道友入天台山作」马戴
<br>
<br>　　却忆天台去，移居海岛空。观寒琪树碧，雪浅石桥通。
<br>
<br>　　漱齿飞泉外，餐霞早境中。终期赤城里，披氅与君同。
<br>
<br>　　卷556_89  「题章野人山居（一作秦系诗）」马戴
<br>
<br>　　带郭茅亭诗兴饶，回看一曲倚危桥。门前山色能深浅，
<br>
<br>　　壁上湖光自动摇。闲花散落填书帙，戏鸟低飞碍柳条。
<br>
<br>　　向此隐来经几载，如今已是汉家朝。
<br>
<br>　　卷556_90  「江中遇客」马戴
<br>
<br>　　危石江中起，孤云岭上还。相逢皆得意，何处是乡关。
<br>
<br>　　卷556_91  「期王炼师不至（一作秦系诗）」马戴
<br>
<br>　　黄精蒸罢洗琼杯，林下从留石上苔。
<br>
<br>　　昨日围棋未终局，多乘白鹤下山来。
<br>
<br>　　卷556_92  「秋日送僧志幽归山寺（一作秦系诗）」马戴
<br>
<br>　　禅室绳床在翠微，松间荷笠一僧归。
<br>
<br>　　磬声寂历宜秋夜，手冷灯前自衲衣。
<br>
<br>　　卷556_93  「句」马戴
<br>
<br>　　申胥任向秦庭哭，靳尚终贻楚国忧。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
