<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百五十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百五十六
<br>
<br>　　卷856_1  「呈钟离云房」吕岩
<br>
<br>　　生在儒家遇太平，悬缨重滞布衣轻。
<br>
<br>　　谁能世上争名利，臣事玉皇归上清。
<br>
<br>　　卷856_2  「献郑思远施真人二仙」吕岩
<br>
<br>　　万劫千生到此生，此生身始觉飞轻。抛家别国云山外，
<br>
<br>　　炼魄全魂日月精。比见至人论九鼎，欲穷大药访三清。
<br>
<br>　　如今获遇真仙面，紫府仙扉得姓名。
<br>
<br>　　卷856_3  「得火龙真人剑法」吕岩
<br>
<br>　　昔年曾遇火龙君，一剑相传伴此身。天地山河从结沫，
<br>
<br>　　星辰日月任停轮。须知本性绵多劫，空向人间历万春。
<br>
<br>　　昨夜钟离传一语，六天宫殿欲成尘。
<br>
<br>　　卷856_4  「七言」吕岩
<br>
<br>　　周行独力出群伦，默默昏昏亘古存。无象无形潜造化，
<br>
<br>　　有门有户在乾坤。色非色际谁穷处，空不空中自得根。
<br>
<br>　　此道非从它外得，千言万语谩评论。
<br>
<br>　　通灵一颗正金丹，不在天涯地角安。讨论穷经深莫究，
<br>
<br>　　登山临水杳无看。光明暗寄希夷顶，赫赤高居混沌端。
<br>
<br>　　举世若能知所寓，超凡入圣弗为难。
<br>
<br>　　落魄红尘四十春，无为无事信天真。生涯只在乾坤鼎，
<br>
<br>　　活计惟凭日月轮。八卦气中潜至宝，五行光里隐元神。
<br>
<br>　　桑田改变依然在，永作人间出世人。
<br>
<br>　　独处乾坤万象中，从头历历运元功。纵横北斗心机大，
<br>
<br>　　颠倒南辰胆气雄。鬼哭神号金鼎结，鸡飞犬化玉炉空。
<br>
<br>　　如何俗士寻常觅，不达希夷不可穷。
<br>
<br>　　谁信华池路最深，非遐非迩奥难寻。九年采炼如红玉，
<br>
<br>　　一日圆成似紫金。得了永祛寒暑逼，服之应免死生侵。
<br>
<br>　　劝君门外修身者，端念思惟此道心。
<br>
<br>　　水府寻铅合火铅，黑红红黑又玄玄。气中生气肌肤换，
<br>
<br>　　精里含精性命专。药返便为真道士，丹还本是圣胎仙。
<br>
<br>　　出神入定虚华语，徒费功夫万万年。
<br>
<br>　　九鼎烹煎九转砂，区分时节更无差。精神气血归三要，
<br>
<br>　　南北东西共一家。天地变通飞白雪，阴阳和合产金花。
<br>
<br>　　终期凤诏空中降，跨虎骑龙谒紫霞。
<br>
<br>　　凭君子后午前看，一脉天津在脊端。金阙内藏玄谷子，
<br>
<br>　　玉池中坐太和官。只将至妙三周火，炼出通灵九转丹。
<br>
<br>　　直指几多求道者，行藏莫离虎龙滩。
<br>
<br>　　返本还元道气平，虚非形质转分明。水中白雪微微结，
<br>
<br>　　火里金莲渐渐生。圣汞论时非有体，真铅穷看亦无名。
<br>
<br>　　吾今为报修行者，莫向烧金问至精。
<br>
<br>　　安排鼎灶炼玄根，进退须明卯酉门。绕电奔云飞日月，
<br>
<br>　　驱龙走虎出乾坤。一丸因与红颜驻，九转能烧白发痕。
<br>
<br>　　此道幽微知者少，茫茫尘世与谁论。
<br>
<br>　　醍醐一盏诗一篇，暮醉朝吟不记年。乾马屡来游九地，
<br>
<br>　　坤牛时驾出三天。白龟窟里夫妻会，青凤巢中子母圆。
<br>
<br>　　提挈灵童山上望，重重叠叠是金钱。
<br>
<br>　　认得东西木与金，自然炉鼎虎龙吟。但随天地明消息，
<br>
<br>　　方识阴阳有信音。左掌南辰攀鹤羽，右擎北极剖龟心。
<br>
<br>　　神仙亲口留斯旨，何用区区向外寻。
<br>
<br>　　一本天机深更深，徒言万劫与千金。三冬大热玄中火，
<br>
<br>　　六月霜寒表外阴。金为浮来方见性，木因沈后始知心。
<br>
<br>　　五行颠倒堪消息，返本还元在己寻。
<br>
<br>　　虎将龙军气宇雄，佩符持甲去匆匆。铺排剑戟奔如电，
<br>
<br>　　罗列旌旗疾似风。活捉三尸焚鬼窟，生禽六贼破魔宫。
<br>
<br>　　河清海晏乾坤净，世世安居道德中。
<br>
<br>　　我家勤种我家田，内有灵苗活万年。花似黄金苞不大，
<br>
<br>　　子如白玉颗皆圆。栽培全赖中宫土，灌溉须凭上谷泉。
<br>
<br>　　直候九年功满日，和根拔入大罗天。
<br>
<br>　　寻常学道说黄芽，万水千山觅转差。有畛有园难下种，
<br>
<br>　　无根无脚自开花。九三鼎内烹如酪，六一炉中结似霞。
<br>
<br>　　不日成丹应换骨，飞升遥指玉皇家。
<br>
<br>　　四六关头路坦平，行人到此不须惊。从教犊驾轰轰转，
<br>
<br>　　尽使羊车轧轧鸣。渡海经河稀阻滞，上天入地绝欹倾。
<br>
<br>　　功成直入长生殿，袖出神珠彻夜明。
<br>
<br>　　九六相交道气和，河车昼夜迸金波。呼时一一关头转，
<br>
<br>　　吸处重重脉上摩。电激离门光海岳，雷轰震户动婆娑。
<br>
<br>　　思量此道真长远，学者多迷溺爱河。
<br>
<br>　　金丹不是小金丹，阴鼎阳炉里面安。尽道东山寻汞易，
<br>
<br>　　岂知西海觅铅难。玄珠窟里行非远，赤水滩头去便端。
<br>
<br>　　认得灵竿真的路，何劳礼月步星坛。
<br>
<br>　　古今机要甚分明，自是众生力量轻。尽向有中寻有质，
<br>
<br>　　谁能无里见无形。真铅圣汞徒虚费，玉室金关不解扃。
<br>
<br>　　本色丹瓢推倒后，却吞丸药待延龄。
<br>
<br>　　浮名浮利两何堪，回首归山味转甘。举世算无心可契，
<br>
<br>　　谁人更与道相参。寸犹未到甘谈尺，一尚难明强说三。
<br>
<br>　　经卷葫芦并拄杖，依前担入旧江南。
<br>
<br>　　本来无作亦无行，行着之时是妄情。老氏语中犹未决，
<br>
<br>　　瞿昙言下更难明。灵竿有节通天去，至药无根得地生。
<br>
<br>　　今日与君无吝惜，功成只此是蓬瀛。
<br>
<br>　　解将火种种刀圭，火种刀圭世岂知。山上长男骑白马，
<br>
<br>　　水边少女牧乌龟。无中出有还丹象，阴里生阳大道基。
<br>
<br>　　颠倒五行凭匠手，不逢匠手莫施为。
<br>
<br>　　三千馀法论修行，第一烧丹路最亲。须是坎男端的物，
<br>
<br>　　取他离女自然珍。烹成不死砂中汞，结出长生水里银。
<br>
<br>　　九转九还功若就，定将衰老返长春。
<br>
<br>　　欲种长生不死根，再营阴魄及阳魂。先教玄母归离户，
<br>
<br>　　后遣空王镇坎门。虎到甲边风浩浩，龙居庚内水温温。
<br>
<br>　　迷途争与轻轻泄，此理须凭达者论。
<br>
<br>　　闭目存神玉户观，时来火候递相传。云飞海面龙吞汞，
<br>
<br>　　风击岩巅虎伏铅。一旦炼成身内宝，等闲探得道中玄。
<br>
<br>　　刀圭饵了丹书降，跳出尘笼上九天。
<br>
<br>　　千日功夫不暂闲，河车搬载上昆山。虎抽白汞安炉里，
<br>
<br>　　龙发红铅向鼎间。仙府记名丹已熟，阴司除籍命应还。
<br>
<br>　　彩云捧足归何处，直入三清谢圣颜。
<br>
<br>　　解匹真阴与正阳，三年功满结成霜。神龟出入庚辛位，
<br>
<br>　　丹凤翱翔甲乙方。九鼎先辉双瑞气，三元中换五毫光。
<br>
<br>　　尘中若有同机者，共住烟霄不死乡。
<br>
<br>　　修生一路就中难，迷者徒将万卷看。水火均平方是药，
<br>
<br>　　阴阳差互不成丹。守雌勿失雄方住，在黑无亏白自乾。
<br>
<br>　　认得此般真妙诀，何忧风雨妒衰残。
<br>
<br>　　才吞一粒便安然，十二重楼九曲连。庚虎循环餐绛雪，
<br>
<br>　　甲龙夭乔迸灵泉。三三上应三千日，九九中延九万年。
<br>
<br>　　须得有缘方可授，未曾轻泄与人传。
<br>
<br>　　谁知神水玉华池，中有长生性命基。运用须凭龙与虎，
<br>
<br>　　抽添全藉坎兼离。晨昏点尽黄金粉，顷刻修成玉石脂。
<br>
<br>　　斋戒饵之千日后，等闲轻举上云梯。
<br>
<br>　　九天云净鹤飞轻，衔简翩翩别太清。身外红尘随意换，
<br>
<br>　　炉中白石立时成。九苞凤向空中舞，五色云从足下生。
<br>
<br>　　回首便归天上去，愿将甘雨救焦氓。
<br>
<br>　　婴儿迤逦降瑶阶，手握玄珠直下来。半夜紫云披素质，
<br>
<br>　　几回赤气掩桃腮。微微笑处机关转，拂拂行时户牖开。
<br>
<br>　　此是吾家真一子，庸愚谁敢等闲猜。
<br>
<br>　　水得天符下玉都，三千日里积功夫。祷祈天地开金鼎，
<br>
<br>　　收拾阴阳锁玉壶。便觉凡躯能变化，深知妙道不虚图。
<br>
<br>　　时来试问尘中叟，这个玄机世有无。
<br>
<br>　　谁识寰中达者人，生平解法水中银。一条拄杖撑天地，
<br>
<br>　　三尺昆吾斩鬼神。大醉醉来眠月洞，高吟吟去傲红尘。
<br>
<br>　　自从悟里终身后，赢得蓬壶永劫春。
<br>
<br>　　红炉迸溅炼金英，一点灵珠透室明。摆动乾坤知道力，
<br>
<br>　　逃移生死见功程。逍遥四海留踪迹，归去三清立姓名。
<br>
<br>　　直上五云云路稳，紫鸾朱凤自来迎。
<br>
<br>　　时人若要学长生，先是枢机昼夜行。恍惚中间专志气，
<br>
<br>　　虚无里面固元精。龙交虎战三周毕，兔走乌飞九转成。
<br>
<br>　　炼出一炉神圣药，五云归去路分明。
<br>
<br>　　亦无得失亦无言，动即施功静即眠。驱遣赤牛耕宇宙，
<br>
<br>　　分张玉粒种山川。栽培不惮劳千日，服食须知活万年。
<br>
<br>　　今日示君君好信，教君见世作神仙。
<br>
<br>　　不须两两与三三，只在昆仑第一岩。逢润自然情易伏，
<br>
<br>　　遇炎常恐性难降。有时直入三元户，无事还归九曲江。
<br>
<br>　　世上有人烧得住，寿齐天地更无双。
<br>
<br>　　本末无非在玉都，亦曾陆地作凡夫。吞精食气先从有，
<br>
<br>　　悟理归真便入无。水火自然成既济，阴阳和合自相符。
<br>
<br>　　炉中炼出延年药，溟渤从教变复枯。
<br>
<br>　　无名无利任优游，遇酒逢歌且唱酬。数载未曾经圣阙，
<br>
<br>　　千年唯只在仙州。寻常水火三回进，真个夫妻一处收。
<br>
<br>　　药就功成身羽化，更抛尘坌出凡流。
<br>
<br>　　杳杳冥冥莫问涯，雕虫篆刻道之华。守中绝学方知奥，
<br>
<br>　　抱一无言始见佳。自有物如黄菊蕊，更无色似碧桃花。
<br>
<br>　　休将心地虚劳用，煮铁烧金转转差。
<br>
<br>　　还丹功满未朝天，且向人间度有缘。拄杖两头担日月，
<br>
<br>　　葫芦一个隐山川。诗吟自得闲中句，酒饮多遗醉后钱。
<br>
<br>　　若问我修何妙法，不离身内汞和铅。
<br>
<br>　　半红半黑道中玄，水养真金火养铅。解接往年三寸气，
<br>
<br>　　还将运动一周天。烹煎尽在阴阳力，进退须凭日月权。
<br>
<br>　　只此功成三岛外，稳乘鸾凤谒诸仙。
<br>
<br>　　返本还元已到乾，能升能降号飞仙。一阳生是兴功日，
<br>
<br>　　九转周为得道年。炼药但寻金里水，安炉先立地中天。
<br>
<br>　　此中便是还丹理，不遇奇人誓莫传。
<br>
<br>　　飞龙九五已升天，次第还当赤帝权。喜遇汞珠凝正午，
<br>
<br>　　幸逢铅母结重玄。狂猿自伏何须炼，野马亲调不着鞭。
<br>
<br>　　炼就一丸天上药，顿然心地永刚坚。
<br>
<br>　　举世何人悟我家，我家别是一荣华。盈箱贮积登仙录，
<br>
<br>　　满室收藏伏火砂。顿饮长生天上酒，常栽不死洞中花。
<br>
<br>　　凡流若问吾生计，遍地纷纷五彩霞。
<br>
<br>　　津能充渴气充粮，家住三清玉帝乡。金鼎炼来多外白，
<br>
<br>　　玉虚烹处彻中黄。始知青帝离宫住，方信金精水府藏。
<br>
<br>　　流俗要求玄妙理，参同契有两三行。
<br>
<br>　　紫诏随鸾下玉京，元君相命会三清。便将金鼎丹砂饵，
<br>
<br>　　时拂霞衣驾鹤行。天上双童持引，月中娇女执幡迎。
<br>
<br>　　此时功满参真后，始信仙都有姓名。
<br>
<br>　　修修修得到乾乾，方号人间一醉仙。世上光阴催短景，
<br>
<br>　　洞中花木任长年。形飞峭壁非凡骨，神在玄宫别有天。
<br>
<br>　　唯愿先生频一顾，更玄玄外问玄玄。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
