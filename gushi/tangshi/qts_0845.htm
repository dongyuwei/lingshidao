<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百四十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百四十五
<br>
<br>　　卷845_1  「湘中寓居春日感怀」齐己
<br>
<br>　　江禽野兽两堪伤，避射惊弹各自忙。头角任多无獬豸，
<br>
<br>　　羽毛虽众让鸳鸯。落苔红小樱桃熟，侵井青纤燕麦长。
<br>
<br>　　吟把离骚忆前事，汨罗春浪撼残阳。
<br>
<br>　　卷845_2  「潇湘」齐己
<br>
<br>　　寒清健碧远相含，珠媚根源在极南。流古递今空作岛，
<br>
<br>　　逗山冲壁自为潭。迁来贾谊愁无限，谪过灵均恨不堪。
<br>
<br>　　毕竟输他老渔叟，绿蓑青竹钓浓蓝。
<br>
<br>　　卷845_3  「寄友生」齐己
<br>
<br>　　风骚情味近如何，门底寒流屋里莎。曾摘园蔬留我宿，
<br>
<br>　　共吟江月看鸿过。时危苦恨无收拾，道妙深夸有琢磨。
<br>
<br>　　凉夜欹眠应得梦，平生心肺似君多。
<br>
<br>　　卷845_4  「酬答退上人」齐己
<br>
<br>　　须鬓三分白二分，一生踪迹出人群。嵩丘梦忆诸峰雪，
<br>
<br>　　衡岳禅依五寺云。青衲几临高瀑濯，苦吟曾许断猿闻。
<br>
<br>　　荒村残腊相逢夜，月满鸿多楚水濉
<br>
<br>　　卷845_5  「山中春怀」齐己
<br>
<br>　　心魂役役不曾归，万象相牵向极微。所得或忧逢郢刃，
<br>
<br>　　凡言皆欲夺天机。游深晚谷香充鼻，坐苦春松粉满衣。
<br>
<br>　　何物不为狼藉境，桃花和雨更霏霏。
<br>
<br>　　卷845_6  「寄郑谷郎中」齐己
<br>
<br>　　上国谁传消息过，醉眠醒坐对嵯峨。身离道士衣裳少，
<br>
<br>　　笔答禅师句偈多。南岸郡钟凉度枕，西斋竹露冷沾莎。
<br>
<br>　　还应笑我降心外，惹得诗魔助佛魔。
<br>
<br>　　卷845_7  「寄萍乡唐禀正字」齐己
<br>
<br>　　新书声价满皇都，高卧林中更起无。春兴酒香薰肺腑，
<br>
<br>　　夜吟云气湿髭须。同登水阁僧皆别，共上渔船鹤亦孤。
<br>
<br>　　长忆前年送行处，洞门残日照菖蒲。
<br>
<br>　　卷845_8  「秋夕书怀」齐己
<br>
<br>　　凉多夜永拥山袍，片石闲欹不觉劳。蟋蟀绕床无梦寐，
<br>
<br>　　梧桐满地有萧骚。平生乐道心常切，五字逢人价合高。
<br>
<br>　　破落西窗向残月，露声如雨滴蓬蒿。
<br>
<br>　　卷845_9  「乱后经西山寺」齐己
<br>
<br>　　松烧寺破是刀兵，谷变陵迁事可惊。云里乍逢新住主，
<br>
<br>　　石边重认旧题名。闲临菡萏荒池坐，乱踏鸳鸯破瓦行。
<br>
<br>　　欲伴高僧重结社，此身无计舍前程。
<br>
<br>　　卷845_10  「题梁贤巽公房」齐己
<br>
<br>　　吴王庙侧有高房，帘影南轩日正长。吹苑野风桃叶碧，
<br>
<br>　　压畦春露菜花黄。悬灯向后惟冥默，凭案前头即渺茫。
<br>
<br>　　知有虎溪归梦切，寺门松折社僧亡。
<br>
<br>　　卷845_11  「塘上闲作」齐己
<br>
<br>　　闲行闲坐藉莎烟，此兴堪思二古贤。陶靖节居彭泽畔，
<br>
<br>　　贺知章在镜池边。鸳鸯著对能飞绣，菡萏成群不语仙。
<br>
<br>　　形影腾腾夕阳里，数峰危翠滴渔船。
<br>
<br>　　卷845_12  「江上望远山寄郑谷郎中（公时退居仰山）」齐己
<br>
<br>　　危碧层层映水天，半垂冈陇下民田。王维爱甚难抛画，
<br>
<br>　　支遁高多不惜钱。巨石尽含金玉气，乱峰闲锁栋梁烟。
<br>
<br>　　秦争汉夺空劳力，却是巢由得稳眠。
<br>
<br>　　卷845_13  「送人自蜀回南游」齐己
<br>
<br>　　锦水东浮情尚郁，湘波南泛思何长。蜀魂巴悲残夜，
<br>
<br>　　越鸟燕鸿叫夕阳。烟月几般为客路，林泉四绝是吾乡。
<br>
<br>　　寻幽必有僧相指，宋杜题诗近旧房。
<br>
<br>　　卷845_14  「寄无愿上人」齐己
<br>
<br>　　六十八去七十岁，与师年鬓不争多。谁言生死无消处，
<br>
<br>　　还有修行那得何。开士安能穷好恶，故人堪忆旧经过。
<br>
<br>　　会归原上焚身后，一阵灰飞也任他。
<br>
<br>　　卷845_15  「怀潇湘即事寄友人」齐己
<br>
<br>　　浸野淫空澹荡和，十年邻住听渔歌。城临远棹浮烟泊，
<br>
<br>　　寺近闲人泛月过。岸引绿芜春雨细，汀连斑竹晚风多。
<br>
<br>　　可怜千古怀沙处，还有鱼龙弄白波。
<br>
<br>　　卷845_16  「谢橘洲人寄橘」齐己
<br>
<br>　　洞庭栽种似潇湘，绿绕人家带夕阳。霜`露蒸千树熟，
<br>
<br>　　浪围风撼一洲香。洪崖遣后名何远，陆绩怀来事更长。
<br>
<br>　　藏贮待供宾客好，石榴宜称映舟光。
<br>
<br>　　卷845_17  「自贻」齐己
<br>
<br>　　心中身外更何猜，坐石看云养圣胎。名在好诗谁逐去，
<br>
<br>　　迹依闲处自归来。时添瀑布新瓶水，旋换旃檀旧印灰。
<br>
<br>　　晴出寺门惊往事，古松千尺半苍苔。
<br>
<br>　　卷845_18  「寄益上人」齐己
<br>
<br>　　长想寻君道路遥，乱山霜后火新烧。近闻移住邻衡岳，
<br>
<br>　　几度题诗上石桥。古木传声连峭壁，一灯悬影过中宵。
<br>
<br>　　风骚味薄谁相爱，欹枕常多梦鲍昭。
<br>
<br>　　卷845_19  「行次宜春寄湘西诸友」齐己
<br>
<br>　　幸无名利路相迷，双履寻山上柏梯。衣钵祖辞梅岭外，
<br>
<br>　　香灯社别橘洲西。云中石壁青侵汉，树下苔钱绿绕溪。
<br>
<br>　　我爱远游君爱住，此心他约与谁携。
<br>
<br>　　卷845_20  「送略禅者归南岳」齐己
<br>
<br>　　林下钟残又拂衣，锡声还独向南飞。千峰冷截冥鸿处，
<br>
<br>　　一径险通禅客归。青石上行苔片片，古杉边宿雨霏霏。
<br>
<br>　　劳生有愿应回首，忍著无心与物违。
<br>
<br>　　卷845_21  「咏怀寄知己」齐己
<br>
<br>　　已得浮生到老闲，且将新句拟玄关。自知清兴来无尽，
<br>
<br>　　谁道淳风去不还。三百正声传世后，五千真理在人间。
<br>
<br>　　此心终待相逢说，时复登楼看暮山。
<br>
<br>　　卷845_22  「寄吴拾遗」齐己
<br>
<br>　　新竹将谁榷重轻，皎然评里见权衡。非无苦到难搜处，
<br>
<br>　　合有清垂不朽名。疏雨晚冲莲叶响，乱蝉凉抱桧梢鸣。
<br>
<br>　　野桥闲背残阳立，翻忆苏卿送子卿。
<br>
<br>　　卷845_23  「春晴感兴」齐己
<br>
<br>　　连旬阴翳晓来晴，水满圆塘照日明。岸草短长边过客，
<br>
<br>　　江花红白里啼莺。野无征战时堪望，山有楼台暖好行。
<br>
<br>　　桑柘依依禾黍绿，可怜归去是张衡。
<br>
<br>　　卷845_24  「谢道友拄杖」齐己
<br>
<br>　　翦自南岩瀑布边，寒光七尺乳珠连。持来未入尘埃路，
<br>
<br>　　乞与应怜老病年。欹影夜归青石涧，卓痕秋过绿苔钱。
<br>
<br>　　他时携上嵩峰顶，把倚长松看洛川。
<br>
<br>　　卷845_25  「东林寄别修睦上人」齐己
<br>
<br>　　行心乞得见秋风，双履难留去住踪。红叶正多离社客，
<br>
<br>　　白云无限向嵩峰。囊中自欠诗千首，身外谁知事几重。
<br>
<br>　　此别不能为后约，年华相似逼衰容。
<br>
<br>　　卷845_26  「夏日原西避暑寄吟友」齐己
<br>
<br>　　热烟疏竹古原西，日日乘凉此杖藜。闲处雨声随霹雳，
<br>
<br>　　旱田人望隔虹霓。蝉依独树干吟苦，鸟忆平川渴过齐。
<br>
<br>　　别有相招好泉石，瑞花瑶草尽堪携。
<br>
<br>　　卷845_27  「怀匡阜」齐己
<br>
<br>　　荆州连岁滞游方，拄杖尘封六尺光。洗面有香思石溜，
<br>
<br>　　冥心无挠忆山床。闲机但愧时机速，静论须惭世论长。
<br>
<br>　　昨夜分明梦归去，薜萝幽径绕禅房。
<br>
<br>　　卷845_28  「静坐」齐己
<br>
<br>　　绳床欹坐任崩颓，双眼醒醒闭复开。日月更无闲里过，
<br>
<br>　　风骚时有静中来。天真自得生难舍，世幻谁惊死不回。
<br>
<br>　　何处堪投此踪迹，水边晴去上高台。
<br>
<br>　　卷845_29  「寄湘中诸友」齐己
<br>
<br>　　碧云诸友尽黄眸，石点花飞更说无。岚翠湿衣松接院，
<br>
<br>　　芙蓉薰面寺临湖。沃洲高卧心何僻，匡社长禅兴亦孤。
<br>
<br>　　争似楚王文物国，金镳紫绶让前途。
<br>
<br>　　卷845_30  「答无愿上人书」齐己
<br>
<br>　　郑生驱蹇岘山回，传得安公好信来。千里阻修俱老骨，
<br>
<br>　　八行重叠慰寒灰。春残桃李犹开户，雪满松杉始上台。
<br>
<br>　　必有南游山水兴，汉江平稳好浮杯。
<br>
<br>　　卷845_31  「送胤公归阙」齐己
<br>
<br>　　西朝归去见高情，应恋香灯近圣明。关令莫疑非马辩，
<br>
<br>　　道安还跨赤驴行。充斋野店蔬无味，洒笠平原雪有声。
<br>
<br>　　忍惜文章便闲得，看他趋竞取时名。
<br>
<br>　　卷845_32  「感时」齐己
<br>
<br>　　忽忽枕前蝴蝶梦，悠悠觉后利名尘。无穷今日明朝事，
<br>
<br>　　有限生来死去人。终与狐狸为窟穴，谩师龟鹤养精神。
<br>
<br>　　可怜颜子能消息，虚室坐忘心最真。
<br>
<br>　　卷845_33  「湖上逸人」齐己
<br>
<br>　　澹荡光中翡翠飞，田田初出柳丝丝。吟沿绿岛时逢鹤，
<br>
<br>　　醉泛清波或见龟。七泽钓师应识我，中原逐鹿不知谁。
<br>
<br>　　秋风水寺僧相近，一径芦花到竹篱。
<br>
<br>　　卷845_34  「怀巴陵」齐己
<br>
<br>　　垂白堪思大乱前，薄游曾驻洞庭边。寻僧古寺沿沙岸，
<br>
<br>　　倚杖残阳落水天。兰蕊蔫菸骚客庙，烟波晴阔钓师船。
<br>
<br>　　此时欲买君山住，懒就商人乞个钱。
<br>
<br>　　卷845_35  「渚宫谢杨秀才自嵩山相访」齐己
<br>
<br>　　嵩峰有客远相寻，尘满麻衣袖苦吟。花尽草长方闭户，
<br>
<br>　　道孤身老正伤心。红堆落日云千仞，碧撼凉风竹一林。
<br>
<br>　　惆怅雅声消歇去，喜君聊此暂披襟。
<br>
<br>　　卷845_36  「荆门寄沈彬」齐己
<br>
<br>　　罢趋明圣懒从知，鹤氅遂性披。道有静君堪托迹，
<br>
<br>　　诗无贤子拟传谁。松声白日边行止，日影红霞里梦思。
<br>
<br>　　珍重两篇千里达，去年江上雪飞时。
<br>
<br>　　卷845_37  「读《阴符经》」齐己
<br>
<br>　　绕窗风竹骨轻安，闲借阴符仰卧看。绝利一源真有谓，
<br>
<br>　　空劳万卷是无端。清虚可保升云易，嗜欲终知入圣难。
<br>
<br>　　三要洞开何用闭，高台时去凭栏干。
<br>
<br>　　卷845_38  「寄吴国知旧」齐己
<br>
<br>　　淮甸当年忆旅游，衲衣棕笠外何求。城中古巷寻诗客，
<br>
<br>　　桥上残阳背酒楼。晴色水云天合影，晚声名利市争头。
<br>
<br>　　可怜王化融融里，惆怅无僧似惠休。
<br>
<br>　　卷845_39  「移居」齐己
<br>
<br>　　上台言任养疏愚，乞与西城水满湖。吹榻好风终日有，
<br>
<br>　　趁凉闲客片时无。檀栾翠拥清蝉在，菡萏红残白鸟孤。
<br>
<br>　　欲问存思搜抉妙，几联诗许敌三都。
<br>
<br>　　卷845_40  「喜彬上人见访」齐己
<br>
<br>　　高吟欲继沃州师，千里相寻问课虚。残腊江山行尽处，
<br>
<br>　　满衣风雪到闲居。携来律韵清何甚，趣入幽微旨不疏。
<br>
<br>　　莫惜天机细捶琢，他时终可拟芙蕖。
<br>
<br>　　卷845_41  「荆州新秋寺居写怀诗五首上南平王」齐己
<br>
<br>　　竹如翡翠侵帘影，苔学琉璃布地纹。高卧更无如此乐，
<br>
<br>　　远游何必爱他云。闲听谢x吟为政，静看萧何坐致君。
<br>
<br>　　只恐老身衰朽速，他年不得颂鸿勋。
<br>
<br>　　井梧黄落暮蝉清，久驻金台但暗惊。事佛未怜诸弟子，
<br>
<br>　　谈空争动上公卿。合归鸟外藏幽迹，敢向人前认好名。
<br>
<br>　　满印白檀灯一盏，可能酬谢得聪明。
<br>
<br>　　金汤里面境何求，宝殿东边院最幽。栽种已添新竹影，
<br>
<br>　　画图兼列远山秋。形容岂合亲公子，章句争堪狎士流。
<br>
<br>　　虚负岷峨老僧约，年年雪水下汀洲。
<br>
<br>　　汉江西岸蜀江东，六稔安禅教化中。托迹幸将王粲别，
<br>
<br>　　归心宁与子山同。尊岂识曹参酒，宾客还亲宋玉风。
<br>
<br>　　又见去年三五夕，一轮寒魄破烟空。
<br>
<br>　　石龛闲锁旧居峰，何事膺门岁月重。五七诗中叨见遇，
<br>
<br>　　三千客外许疏慵。迎凉蟋蟀喧闲思，积雨莓苔没屐踪。
<br>
<br>　　会待英雄启金口，却教担锡入云松。
<br>
<br>　　卷845_42  「送李秀才归湘中」齐己
<br>
<br>　　词客携文访病夫，因吟送别忆湘湖。寒消浦溆催鸿雁，
<br>
<br>　　暖入溪山养鹧鸪。僧向月中寻岳麓，云从城上去苍梧。
<br>
<br>　　君归为问峰前寺，旧住僧房锁在无。
<br>
<br>　　卷845_43  「寄吴国西供奉」齐己
<br>
<br>　　别来相忆梦多迷，君住东朝我楚西。瑶阙合陪龙象位，
<br>
<br>　　春山休记鹧鸪啼。承恩位与千官别，应制才将十子齐。
<br>
<br>　　几笑远公慵送客，殷勤只到寺前溪。
<br>
<br>　　卷845_44  「谢人惠端溪砚」齐己
<br>
<br>　　端人凿断碧溪浔，善价争教惜万金。砻琢已曾经敏手，
<br>
<br>　　研磨终见透坚心。安排得主难移动，含贮随时任浅深。
<br>
<br>　　保重更求装钿匣，闲将濡染寄知音。
<br>
<br>　　卷845_45  「送吴先辈赴京」齐己
<br>
<br>　　烟霄已遂明经第，江汉重来问苦吟。托兴偶凭风月远，
<br>
<br>　　忘机终在寂寥深。千篇未听常徒口，一字须防作者心。
<br>
<br>　　此日与君聊话别，老身难约更相寻。
<br>
<br>　　卷845_46  「和西蜀可准大师远寄之什」齐己
<br>
<br>　　莫知何路去追攀，空想人间出世间。杜口已同居士室，
<br>
<br>　　传心休问祖师山。禅中不住方为定，说处无生始是闲。
<br>
<br>　　珍重希音远相寄，乱峰西望叠孱颜。
<br>
<br>　　卷845_47  「荆门暮冬与节公话别」齐己
<br>
<br>　　漳河湘岸柳关头，离别相逢四十秋。我忆黄梅梦南国，
<br>
<br>　　君怀明主去东周。几程霜雪经残腊，何处封疆过旧游。
<br>
<br>　　好及春风承帝泽，莫忘衰朽卧林丘。
<br>
<br>　　卷845_48  「贺孙支使郎中迁居」齐己
<br>
<br>　　别认公侯礼上才，筑金何啻旧燕台。地连东阁横头买，
<br>
<br>　　门对西园正面开。不隔红尘趋り，只拖珠履赴尊。
<br>
<br>　　应逢明月清霜夜，闲领笙歌宴此来。
<br>
<br>　　卷845_49  「庭际新移松竹」齐己
<br>
<br>　　三茎瘦竹两株松，瑟瑟韵且同。抱节乍离新涧雪，
<br>
<br>　　盘根远别旧林风。岁寒相倚无尘地，荫影分明有月中。
<br>
<br>　　更待阳和信催促，碧梢青杪看凌空。
<br>
<br>　　卷845_50  「荆门寄题禅月大师影堂」齐己
<br>
<br>　　泽国闻师泥日后，蜀王全礼葬馀灰。白莲塔向清泉锁，
<br>
<br>　　禅月堂临锦水开。西岳千篇传古律，南宗一句印灵台。
<br>
<br>　　不堪只履还西去，葱岭如今无使回。
<br>
<br>　　卷845_51  「贺雪」齐己
<br>
<br>　　上清凝结下乾坤，为瑞为祥表致君。日月影从光外过，
<br>
<br>　　山河形向静中分。歌扬郢路谁同听，声洒梁园客共闻。
<br>
<br>　　堪想画堂帘卷次，轻随舞袖正纷纷。
<br>
<br>　　卷845_52  「荆州寄贯微上人」齐己
<br>
<br>　　旧斋休忆对松关，各在王侯顾遇间。命服已沾天渥泽，
<br>
<br>　　衲衣犹拥祖斓斑。相思莫救烧心火，留滞难移压脑山。
<br>
<br>　　得失两途俱不是，笑他高卧碧孱颜。
<br>
<br>　　卷845_53  「送休师归长沙宁觐」齐己
<br>
<br>　　高堂亲老本师存，多难长悬两处魂。已说战尘消汉口，
<br>
<br>　　便随征棹别荆门。晴吟野阔无耕地，晚宿湾深有钓村。
<br>
<br>　　他日更思衰老否，七年相伴琢诗言。
<br>
<br>　　卷845_54  「江上夏日」齐己
<br>
<br>　　无处清阴似剡溪，火云奇崛倚空齐。千山冷叠湖光外，
<br>
<br>　　一扇凉摇楚色西。碧树影疏风易断，绿芜平远日难低。
<br>
<br>　　故园旧寺临湘水，斑竹烟深越鸟啼。
<br>
<br>　　卷845_55  「渚宫春日因怀有作」齐己
<br>
<br>　　旧业树连湘树远，家山云与岳云平。僧来已说无耕钓，
<br>
<br>　　雁去那知有弟兄。客思莫牵蝴蝶梦，乡心自忆鹧鸪声。
<br>
<br>　　沙头南望堪肠断，谁把归舟载我行。
<br>
<br>　　卷845_56  「松化为石（近闻金华山古松化为石）」齐己
<br>
<br>　　盘根几耸翠崖前，却偃凌云化至坚。乍结精华齐永劫，
<br>
<br>　　不随凋变已千年。逢贤必用镌辞立，遇圣终将刻印传。
<br>
<br>　　肯似荆山凿馀者，藓封顽滞卧岚烟。
<br>
<br>　　卷845_57  「寄澧阳吴使君」齐己
<br>
<br>　　南客西来话使君，涔阳风雨变行春。四邻耕钓趋仁政，
<br>
<br>　　千里烟花压路尘。去兽未胜除狡吏，还珠争似复逋民。
<br>
<br>　　红兰浦暖携才子，烂醉连题赋白O.
<br>
<br>　　卷845_58  「湘江送客」齐己
<br>
<br>　　湘江秋色湛如冰，楚客离怀暮不胜。千里碧云闻塞雁，
<br>
<br>　　几程青草见巴陵。寒涛响叠晨征橹，岸苇丛明夜泊灯。
<br>
<br>　　鹦鹉洲边若回首，为思前事一扪膺。
<br>
<br>　　卷845_59  「暮游岳麓寺」齐己
<br>
<br>　　寺楼高出碧崖棱，城里谁知在上层。初雪洒来乔木暝，
<br>
<br>　　远禽飞过大江澄。闲消不睡怜长夜，静照无言谢一灯。
<br>
<br>　　回首何边是空地，四村桑麦遍丘陵。
<br>
<br>　　卷845_60  「林下留别道友」齐己
<br>
<br>　　住亦无依去是闲，何心终恋此林间。片云孤鹤东西路，
<br>
<br>　　四海九州多少山。静坐趁凉移树影，兴随题处著苔斑。
<br>
<br>　　秋来洗浣行衣了，还尔邻僧旧竹关。
<br>
<br>　　卷845_61  「道林寺居寄岳麓禅师二首」齐己
<br>
<br>　　门前石路彻中峰，树影泉声在半空。寻去未应劳上下，
<br>
<br>　　往来殊已倦西东。髭根尽白孤云并，心迹全忘片月同。
<br>
<br>　　长忆高窗夏天里，古松青桧午时风。
<br>
<br>　　山袍不称下红尘，各是闲居岛外身。两处烟霞门寂寂，
<br>
<br>　　一般苔藓石磷磷。禅关悟后宁疑物，诗格玄来不傍人。
<br>
<br>　　月照经行更谁见，露华松粉点衣巾。
<br>
<br>　　卷845_62  「乱后江西过孙鲂旧居因寄」齐己
<br>
<br>　　旧游重到倍悲凉，吟忆同人倚寺墙。何处暮蝉喧逆旅，
<br>
<br>　　此中山鸟噪垂杨。寰区有主权兵器，风月无人掌桂香。
<br>
<br>　　欲寄此心空北望，塞鸿天末失归行。
<br>
<br>　　卷845_63  「宜春江上寄仰山长老二首」齐己
<br>
<br>　　水隔孤城城隔山，水边时望忆师闲。清泉白日中峰上，
<br>
<br>　　落日半空栖鸟还。云影触衣分朵朵，雨声吹磬散潺潺。
<br>
<br>　　传心莫学罗浮去，后辈思量待扣关。
<br>
<br>　　雨晴天半碧光流，影倒残阳湿郡楼。绝顶有人经劫在，
<br>
<br>　　浮生无客暂时游。窗开万壑春泉乱，塔锁孤灯万木稠。
<br>
<br>　　欲为吾师拂衣去，白云红叶又新秋。
<br>
<br>　　卷845_64  「萤」齐己
<br>
<br>　　透窗穿竹住还移，万类俱闲始见伊。难把寸光藏暗室，
<br>
<br>　　自持孤影助明时。空庭散逐金风起，乱叶争投玉露垂。
<br>
<br>　　后代儒生懒收拾，夜深飞过读书帷。
<br>
<br>　　卷845_65  「湘中送翁员外归闽」齐己
<br>
<br>　　船满琴书与酒杯，清湘影里片帆开。人归南国乡园去，
<br>
<br>　　雁逐西风日夜来。天势渐低分海树，山程欲尽见城台。
<br>
<br>　　此身未别江边寺，犹看星郎奉诏回。
<br>
<br>　　卷845_66  「寄居道林寺作」齐己
<br>
<br>　　岚湿南朝殿塔寒，此中因得谢尘寰。已同庭树千株老，
<br>
<br>　　未负溪云一片闲。石镜旧游临皎洁，岳莲曾上彻孱颜。
<br>
<br>　　如今衰飒成多病，黄叶风前昼掩关。
<br>
<br>　　卷845_67  「沙鸥」齐己
<br>
<br>　　暖傍渔船睡不惊，可怜孤洁似华亭。晚来湾浦冲平碧，
<br>
<br>　　晴过汀洲拂浅青。翡翠静中修羽翼，鸳鸯闲处事仪形。
<br>
<br>　　何如飞入汉宫里，留与兴亡作典经。
<br>
<br>　　卷845_68  「和翁员外题马太傅宅贾相公井」齐己
<br>
<br>　　飞尘不敢下相干，脉傍应润牡丹。心任短长投玉绠，
<br>
<br>　　底须三五映金盘。神工旧制泓澄在，天泽时加潋滟寒。
<br>
<br>　　太傅欲旌前古事，星郎属思久凭栏。
<br>
<br>　　卷845_69  「看云」齐己
<br>
<br>　　何峰触石湿苔钱，便逐高风离瀑泉。深处卧来真隐逸，
<br>
<br>　　上头行去是神仙。千寻有影沧江底，万里无踪碧落边。
<br>
<br>　　长忆旧山青壁里，绕庵闲伴老僧禅。
<br>
<br>　　卷845_70  「对雪寄荆幕知己」齐己
<br>
<br>　　猛势微开万里清，月中看似日中明。此时鸥鹭无人见，
<br>
<br>　　何处关山有客行。郢唱转高谁敢和，巴歌相顾自销声。
<br>
<br>　　江斋卷箔含毫久，应想梁王礼不经。
<br>
<br>　　卷845_71  「送相里秀才赴举」齐己
<br>
<br>　　两上东堂不见春，文明重去有谁亲。曾逢少海尊前客，
<br>
<br>　　旧是神仙会里人。已遂风云催化羽，却将雷电助烧鳞。
<br>
<br>　　明年自此登龙后，回首荆门一路尘。
<br>
<br>　　卷845_72  「荆门疾中喜谢尊师自南岳来、相里秀才自京至」齐己
<br>
<br>　　闲堂昼卧眼初开，强起徐行绕砌苔。鹤氅人从衡岳至，
<br>
<br>　　鹑衣客自洛阳来。坐闻邻树栖幽鸟，吟觉江云发早雷。
<br>
<br>　　西笑东游此相别，两途消息待谁回。
<br>
<br>　　卷845_73  「吟兴自述」齐己
<br>
<br>　　前习都由未尽空，生知雅学妙难穷。一千首出悲哀外，
<br>
<br>　　五十年销雪月中。兴去不妨归静虑，情来何止发真风。
<br>
<br>　　曾无一字干声利，岂愧操心负至公。
<br>
<br>　　卷845_74  「送谢尊师自南岳出入京」齐己
<br>
<br>　　曾听鹿鸣逢世乱，因披羽服隐衡阳。几多事隔丹霄兴，
<br>
<br>　　三十年成两鬓霜。芝X未甘销勇气，风骚无那激刚肠。
<br>
<br>　　中朝旧有知音在，可是悠悠入帝乡。
<br>
<br>　　卷845_75  「送司空学士赴京」齐己
<br>
<br>　　弘文初命下江边，难恋沙鸥与钓船。蓝绶乍称新学士，
<br>
<br>　　白衫初脱旧神仙。龙山送别风生路，鸡树从容雪照筵。
<br>
<br>　　重谒往年金榜主，便将才术佐陶甄。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
