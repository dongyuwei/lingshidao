<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百八十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷三百八十二
<br>
<br>　　卷382_1  「寄远曲」张籍
<br>
<br>　　美人来去春江暖，江头无人湘水满。浣沙石上水禽栖，
<br>
<br>　　江南路长春日短。兰舟桂楫常渡江，无因重寄双琼。
<br>
<br>　　卷382_2  「行路难」张籍
<br>
<br>　　湘东行人长叹息，十年离家归未得。弊裘羸马苦难行，
<br>
<br>　　僮仆饥寒少筋力。君不见床头黄金尽，壮士无颜色。
<br>
<br>　　龙蟠泥中未有云，不能生彼升天翼。
<br>
<br>　　卷382_3  「征妇怨」张籍
<br>
<br>　　九月匈奴杀边将，汉军全没辽水上。万里无人收白骨，
<br>
<br>　　家家城下招魂葬。妇人依倚子与夫，同居贫贱心亦舒。
<br>
<br>　　夫死战场子在腹，妾身虽存如昼烛。
<br>
<br>　　卷382_4  「白歌」张籍
<br>
<br>　　皎皎白白且鲜，将作春衣称少年。裁缝长短不能定，
<br>
<br>　　自持刀尺向姑前。复恐兰膏污纤指，常遣傍人收堕珥。
<br>
<br>　　衣裳著时寒食下，还把玉鞭鞭白马。
<br>
<br>　　卷382_5  「野老歌（一作山农词）」张籍
<br>
<br>　　老农家贫在山住，耕种山田三四亩。苗疏税多不得食，
<br>
<br>　　输入官仓化为土。岁暮锄犁傍空室，呼儿登山收橡实。
<br>
<br>　　西江贾客珠百斛，船中养犬长食肉。
<br>
<br>　　卷382_6  「寄衣曲」张籍
<br>
<br>　　织素缝衣独苦辛，远因回使寄征人。官家亦自寄衣去，
<br>
<br>　　贵从妾手著君身。高堂姑老无侍子，不得自到边城里。
<br>
<br>　　殷勤为看初著时，征夫身上宜不宜。
<br>
<br>　　卷382_7  「送远曲」张籍
<br>
<br>　　戏马台南山簇簇，山边饮酒歌别曲。行人醉后起登车，
<br>
<br>　　席上回尊劝僮仆。青天漫漫覆长路，远游无家安得住。
<br>
<br>　　愿君到处自题名，他日知君从此去。
<br>
<br>　　卷382_8  「筑城词」张籍
<br>
<br>　　筑城处，千人万人齐把杵。重重土坚试行锥，
<br>
<br>　　军吏执鞭催作迟。来时一年深碛里，尽著短衣渴无水。
<br>
<br>　　力尽不得抛杵声，杵声未尽人皆死。家家养男当门户，
<br>
<br>　　今日作君城下土。
<br>
<br>　　卷382_9  「猛虎行」张籍
<br>
<br>　　南山北山树冥冥，猛虎白日绕林行。向晚一身当道食，
<br>
<br>　　山中麋鹿尽无声。年年养子在空谷，雌雄上山不相逐。
<br>
<br>　　谷中近窟有山村，长向村家取黄犊。五陵年少不敢射，
<br>
<br>　　空来林下看行迹。
<br>
<br>　　卷382_10  「别离曲」张籍
<br>
<br>　　行人结束出门去，几时更踏门前路。忆昔君初纳采时，
<br>
<br>　　不言身属辽阳戍。早知今日当别离，成君家计良为谁。
<br>
<br>　　男儿生身自有役，那得误我少年时。不如逐君征战死，
<br>
<br>　　谁能独老空闺里。
<br>
<br>　　卷382_11  「牧童词」张籍
<br>
<br>　　远牧牛，绕村四面禾黍稠。陂中饥乌啄牛背，
<br>
<br>　　令我不得戏垄头。入陂草多牛散行，白犊时向芦中鸣。
<br>
<br>　　隔堤吹叶应同伴，还鼓长鞭三四声。牛牛食草莫相触，
<br>
<br>　　官家截尔头上角。
<br>
<br>　　卷382_12  「沙堤行，呈裴相公」张籍
<br>
<br>　　长安大道沙为堤，早风无尘雨无泥。宫中玉漏下三刻，
<br>
<br>　　朱衣导骑丞相来。路傍高楼息歌吹，千车不行行者避。
<br>
<br>　　街官闾吏相传呼，当前十里惟空衢。白麻诏下移相印，
<br>
<br>　　新堤未成旧堤尽。
<br>
<br>　　卷382_13  「求仙行」张籍
<br>
<br>　　汉皇欲作飞仙子，年年采药东海里。蓬莱无路海无边，
<br>
<br>　　方士舟中相枕死。招摇在天回白日，甘泉玉树无仙实。
<br>
<br>　　九皇真人终不下，空向离宫祠太乙。丹田有气凝素华，
<br>
<br>　　君能保之升绛霞。
<br>
<br>　　卷382_14  「古钗叹」张籍
<br>
<br>　　古钗堕井无颜色，百尺泥中今复得。凤凰宛转有古仪，
<br>
<br>　　欲为首饰不称时。女伴传看不知主，罗袖拂拭生光辉。
<br>
<br>　　兰膏已尽股半折，雕文刻样无年月。虽离井底入匣中，
<br>
<br>　　不用还与坠时同。
<br>
<br>　　卷382_15  「各东西」张籍
<br>
<br>　　游人别，一东复一西。出门相背两不返，惟信车轮与马蹄。
<br>
<br>　　道路悠悠不知处，山高海阔谁辛苦。远游不定难寄书，
<br>
<br>　　日日空寻别时语。浮云上天雨堕地，暂时会合终离异。
<br>
<br>　　我今与子非一身，安得死生不相弃。
<br>
<br>　　卷382_16  「节妇吟，寄东平李司空师道」张籍
<br>
<br>　　君知妾有夫，赠妾双明珠。感君缠绵意，系在红罗襦。
<br>
<br>　　妾家高楼连苑起，良人执戟明光里。知君用心如日月，
<br>
<br>　　事夫誓拟同生死。还君明珠双泪垂，何不相逢未嫁时。
<br>
<br>　　卷382_17  「宴客词」张籍
<br>
<br>　　上客不用顾金羁，主人有酒君莫违。请君看取园中花，
<br>
<br>　　地上渐多枝上稀。山头树影不见石，溪水无风应更碧。
<br>
<br>　　人人齐醉起舞时，谁觉翻衣与倒帻。明朝花尽人已去，
<br>
<br>　　此地独来空绕树。
<br>
<br>　　卷382_18  「永嘉行」张籍
<br>
<br>　　黄头鲜卑入洛阳，胡儿执戟升明堂。晋家天子作降虏，
<br>
<br>　　公卿奔走如牛羊。紫陌旌幡暗相触，家家鸡犬惊上屋。
<br>
<br>　　妇人出门随乱兵，夫死眼前不敢哭。九州诸侯自顾土，
<br>
<br>　　无人领兵来护主。北人避胡多在南，南人至今能晋语。
<br>
<br>　　卷382_19  「采莲曲」张籍
<br>
<br>　　秋江岸边莲子多，采莲女儿凭船歌。青房圆实齐戢戢，
<br>
<br>　　争前竞折漾微波。试牵绿茎下寻藕，断处丝多刺伤手。
<br>
<br>　　白练束腰袖半卷，不插玉钗妆梳浅。船中未满度前洲，
<br>
<br>　　借问阿谁家住远。归时共待暮潮上，自弄芙蓉还荡桨。
<br>
<br>　　卷382_20  「伤歌行（元和中，杨凭贬临贺尉）」张籍
<br>
<br>　　黄门诏下促收捕，京兆尹系御史府。出门无复部曲随，
<br>
<br>　　亲戚相逢不容语。辞成谪尉南海州，受命不得须臾留。
<br>
<br>　　身着青衫骑恶马，中门之外无送者。邮夫防吏急喧驱，
<br>
<br>　　往往惊堕马蹄下。长安里中荒大宅，朱门已除十二戟。
<br>
<br>　　高堂舞榭锁管弦，美人遥望西南天。
<br>
<br>　　卷382_21  「吴宫怨」张籍
<br>
<br>　　吴宫四面秋江水，江清露白芙蓉死。吴王醉后欲更衣，
<br>
<br>　　座上美人娇不起。宫中千门复万户，君恩反覆谁能数。
<br>
<br>　　君心与妾既不同，徒向君前作歌舞。茱萸满宫红实垂，
<br>
<br>　　秋风袅袅生繁枝。姑苏台上夕燕罢，他人侍寝还独归。
<br>
<br>　　白日在天光在地，君今那得长相弃。
<br>
<br>　　卷382_22  「北邙行（一作白邙山）」张籍
<br>
<br>　　洛阳北门北邙道，丧车辚辚入秋草。车前齐唱薤露歌，
<br>
<br>　　高坟新起白峨峨。朝朝暮暮人送葬，洛阳城中人更多。
<br>
<br>　　千金立碑高百尺，终作谁家柱下石。山头松柏半无主，
<br>
<br>　　地下白骨多于土。寒食家家送纸钱，乌鸢作窠衔上树。
<br>
<br>　　人居朝市未解愁，请君暂向北邙游。
<br>
<br>　　卷382_23  「关山月」张籍
<br>
<br>　　秋月朗朗关山上，山中行人马蹄响。关山秋来雨雪多，
<br>
<br>　　行人见月唱边歌。海边茫茫天气白，胡儿夜度黄龙碛。
<br>
<br>　　军中探骑暮出城，伏兵暗处低旌戟。溪水连天霜草平，
<br>
<br>　　野驼寻水碛中鸣。陇头风急雁不下，沙场苦战多流星。
<br>
<br>　　可怜万国关山道，年年战骨多秋草。
<br>
<br>　　卷382_24  「陇头行」张籍
<br>
<br>　　陇头路断人不行，胡骑夜入凉州城。汉兵处处格斗死，
<br>
<br>　　一朝尽没陇西地。驱我边人胡中去，散放牛羊食禾黍。
<br>
<br>　　去年中国养子孙，今著毡裘学胡语。谁能更使李轻车，
<br>
<br>　　收取凉州入汉家。
<br>
<br>　　卷382_25  「楚妃叹」张籍
<br>
<br>　　湘云初起江沉沉，君王遥在云梦林。江南雨多旌旗暗，
<br>
<br>　　台下朝朝春水深。章华殿前朝万国，君心独自无终极。
<br>
<br>　　楚兵满地能逐禽，谁用一身骋筋力。西江若翻云梦中，
<br>
<br>　　麋鹿死尽应还宫。
<br>
<br>　　卷382_26  「春日行」张籍
<br>
<br>　　春日融融池上暖，竹牙出土兰心短。草堂晨起酒半醒，
<br>
<br>　　家僮报我园花满。头上皮冠未曾整，直入花间不寻径。
<br>
<br>　　树树殷勤尽绕行，攀枝未遍春日暝。不用积金著青天，
<br>
<br>　　不用服药求神仙。但愿园里花长好，一生饮酒花前老。
<br>
<br>　　卷382_27  「秋夜长」张籍
<br>
<br>　　秋天如水夜未央，天汉东西月色光。愁人不寐畏枕席，
<br>
<br>　　暗虫唧唧绕我傍。荒城为村无更声，起看北斗天未明。
<br>
<br>　　白露满田风袅袅，千声万声i鸟鸣。
<br>
<br>　　卷382_28  「白鼍鸣」张籍
<br>
<br>　　天欲雨，有东风，南G白鼍鸣窟中。六月人家井无水，
<br>
<br>　　夜闻鼍声人尽起。
<br>
<br>　　卷382_29  「洛阳行」张籍
<br>
<br>　　洛阳宫阙当中州，城上峨峨十二楼。翠华西去几时返，
<br>
<br>　　枭巢乳鸟藏蛰燕。御门空锁五十年，税彼农夫修玉殿。
<br>
<br>　　六街朝暮鼓冬冬，禁兵持戟守空宫。百官月月拜章表，
<br>
<br>　　驿使相续长安道。上阳宫树黄复绿，野豺入苑食麋鹿。
<br>
<br>　　陌上老翁双泪垂，共说武皇巡幸时。
<br>
<br>　　卷382_30  「春江曲」张籍
<br>
<br>　　春江无云潮水平，蒲心出水凫雏鸣。长干夫婿爱远行，
<br>
<br>　　自染春衣缝已成。妾身生长金陵侧，去年随夫住江北。
<br>
<br>　　春来未到父母家，舟小风多渡不得。欲辞舅姑先问人，
<br>
<br>　　私向江头祭水神。
<br>
<br>　　卷382_31  「送远曲」张籍
<br>
<br>　　吴门向西流水长，水长柳暗烟茫茫。行人送客各惆怅，
<br>
<br>　　话离叙别倾清觞。吟丝竹，鸣笙簧，酒酣性逸歌猖狂。
<br>
<br>　　行人告我挂帆去，此去何时返故乡。殷勤振衣两相嘱，
<br>
<br>　　世事近来还浅促。愿君看取吴门山，带雪经春依旧绿。
<br>
<br>　　行人行处求知亲，送君去去徒酸辛。
<br>
<br>　　卷382_32  「塞下曲」张籍
<br>
<br>　　边州八月修城堡，候骑先烧碛中草。胡风吹沙度陇飞，
<br>
<br>　　陇头林木无北枝。将军阅兵青塞下，鸣鼓逢逢促猎围。
<br>
<br>　　天寒山路石断裂，白日不销帐上雪。乌孙国乱多降胡，
<br>
<br>　　诏使名王持汉节。年年征战不得闲，边人杀尽唯空山。
<br>
<br>　　卷382_33  「董逃行」张籍
<br>
<br>　　洛阳城头火樱乱兵烧我天子宫。宫城南面有深山，
<br>
<br>　　尽将老幼藏其间。重岩为屋橡为食，丁男夜行候消息。
<br>
<br>　　闻道官军犹掠人，旧里如今归未得。董逃行，
<br>
<br>　　汉家几时重太平。
<br>
<br>　　卷382_34  「少年行」张籍
<br>
<br>　　少年从猎出长杨，禁中新拜羽林郎。独对辇前射双虎，
<br>
<br>　　君王手赐黄金。日日斗鸡都市里，赢得宝刀重刻字。
<br>
<br>　　百里报仇夜出城，平明还在娼楼醉。遥闻虏到平陵下，
<br>
<br>　　不待诏书行上马。斩得名王献桂宫，封侯起第一日中。
<br>
<br>　　不为六郡良家子，百战始取边城功。
<br>
<br>　　卷382_35  「白头吟」张籍
<br>
<br>　　请君膝上琴，弹我白头吟。忆昔君前娇笑语，
<br>
<br>　　两情宛转如萦素。宫中为我起高楼，更开花池种芳树。
<br>
<br>　　春天百草秋始衰，弃我不待白头时。罗襦玉珥色未暗，
<br>
<br>　　今朝已道不相宜。扬州青铜作明镜，暗中持照不见影。
<br>
<br>　　人心回互自无穷，眼前好恶那能定。君恩已去若再返，
<br>
<br>　　菖蒲花开月长满。
<br>
<br>　　卷382_36  「将军行」张籍
<br>
<br>　　弹筝峡东有胡尘，天子择日拜将军。蓬莱殿前赐六纛，
<br>
<br>　　还领禁兵为部曲。当朝受诏不辞家，夜向咸阳原上宿。
<br>
<br>　　战车彭彭旌旗动，三十六军齐上陇。陇头战胜夜亦行，
<br>
<br>　　分兵处处收旧城。胡儿杀尽阴碛暮，扰扰唯有牛羊声。
<br>
<br>　　边人亲戚曾战没，今逐官军收旧骨。碛西行见万里空，
<br>
<br>　　幕府独奏将军功。
<br>
<br>　　卷382_37  「贾客乐」张籍
<br>
<br>　　金陵向西贾客多，船中生长乐风波。欲发移船近江口，
<br>
<br>　　船头祭神各浇酒。停杯共说远行期，入蜀经蛮谁别离。
<br>
<br>　　金多众中为上客，夜夜算缗眠独迟。秋江初月猩猩语，
<br>
<br>　　孤帆夜发潇湘渚。水工持楫防暗滩，直过山边及前侣。
<br>
<br>　　年年逐利西复东，姓名不在县籍中。农夫税多长辛苦，
<br>
<br>　　弃业长为贩宝翁。
<br>
<br>　　卷382_38  「羁旅行」张籍
<br>
<br>　　远客出门行路难，停车敛策在门端。荒城无人霜满路，
<br>
<br>　　野火烧桥不得度。寒虫入窟鸟归巢，僮仆问我谁家去。
<br>
<br>　　行寻田头暝未息，双毂长辕碍荆棘。缘冈入涧投田家，
<br>
<br>　　主人舂米为夜食。晨鸡喔喔茅屋傍，行人起扫车上霜。
<br>
<br>　　旧山已别行已远，身计未成难复返。长安陌上相识稀，
<br>
<br>　　遥望天山白日晚。谁能听我辛苦行，为向君前歌一声。
<br>
<br>　　卷382_39  「车遥遥」张籍
<br>
<br>　　征人遥遥出古城，双轮齐动驷马鸣。山川无处不归路，
<br>
<br>　　念君长作万里行。野田人稀秋草绿，日暮放马车中宿。
<br>
<br>　　惊游兔在我傍，独唱乡歌对僮仆。君家大宅凤城隅，
<br>
<br>　　年年道上随行车。愿为玉銮系华轼，终日有声在君侧。
<br>
<br>　　门前旧辙久已平，无由复得君消息。
<br>
<br>　　卷382_40  「妾薄命」张籍
<br>
<br>　　薄命妇，良家子，无事从军去万里。汉家天子平四夷，
<br>
<br>　　护羌都尉裹尸归。念君此行为死别，对君裁缝泉下衣。
<br>
<br>　　与君一日为夫妇，千年万岁亦相守。君爱龙城征战功，
<br>
<br>　　妾愿青楼歌乐同。人生各各有所欲，讵得将心入君腹。
<br>
<br>　　卷382_41  「朱鹭」张籍
<br>
<br>　　翩翩兮朱鹭，来泛春塘栖绿树。羽毛如翦色如染，
<br>
<br>　　远飞欲下双翅敛。避人引子入深堑，动处水纹开滟滟。
<br>
<br>　　谁知豪家网尔躯，不如饮啄江海隅。
<br>
<br>　　卷382_42  「远别离」张籍
<br>
<br>　　莲叶团团杏花拆，长江鲤鱼G鬣赤。念君少年弃亲戚，
<br>
<br>　　千里万里独为客。谁言远别心不易，天星坠地能为石。
<br>
<br>　　几时断得城南陌，勿使居人有行役。
<br>
<br>　　卷382_43  「楚宫行」张籍
<br>
<br>　　章华宫中九月时，桂花半落红橘垂。江头骑火照辇道，
<br>
<br>　　君王夜从云梦归。霓旌凤盖到双阙，台上重重歌吹发。
<br>
<br>　　千门万户开相当，烛笼左右列成行。下辇更衣入洞房，
<br>
<br>　　洞房侍女尽焚香。玉阶罗幕微有霜，齐言此夕乐未央。
<br>
<br>　　玉酒湛湛盈华觞，丝竹次第鸣中堂。巴姬起舞向君王，
<br>
<br>　　回身垂手结明。愿君千年万年寿，朝出射麋夜饮酒。
<br>
<br>　　卷382_44  「江南行」张籍
<br>
<br>　　江南人家多橘树，吴姬舟上织白苎。土地卑湿饶虫蛇，
<br>
<br>　　连木为牌入江住。江村亥日长为市，落帆度桥来浦里。
<br>
<br>　　清莎覆城竹为屋，无井家家饮潮水。长干午日沽春酒，
<br>
<br>　　高高酒旗悬江口。娼楼两岸临水栅，夜唱竹枝留北客。
<br>
<br>　　江南风土欢乐多，悠悠处处尽经过。
<br>
<br>　　卷382_45  「乌夜啼引」张籍
<br>
<br>　　秦乌啼哑哑，夜啼长安吏人家。吏人得罪囚在狱，
<br>
<br>　　倾家卖产将自赎。少妇起听夜啼乌，知是官家有赦书。
<br>
<br>　　下床心喜不重寐，未明上堂贺舅姑。少妇语啼乌，
<br>
<br>　　汝啼慎勿虚。借汝庭树作高巢，年年不令伤尔雏。
<br>
<br>　　卷382_46  「促促词」张籍
<br>
<br>　　促促复促促，家贫夫妇欢不足。今年为人送租船，
<br>
<br>　　去年捕鱼在江边。家中姑老子复小，自执吴绡输税钱。
<br>
<br>　　家家桑麻满地黑，念君一身空努力。
<br>
<br>　　愿教牛蹄团团羊角直，君身常在应不得。
<br>
<br>　　卷382_47  「宛转行」张籍
<br>
<br>　　华屋重翠幄，绮席雕象床。远漏微更疏，薄衾中夜凉。
<br>
<br>　　炉气暗裴徊，寒灯背斜光。妍姿结宵态，寝臂幽梦长。
<br>
<br>　　宛转复宛转，忆君更未央。
<br>
<br>　　卷382_48  「短歌行」张籍
<br>
<br>　　青天荡荡高且虚，上有白日无根株。流光暂出还入地，
<br>
<br>　　使我年少不须臾。与君相逢勿寂寞，衰老不复如今乐。
<br>
<br>　　玉卮盛酒置君前，再拜愿君千万年。
<br>
<br>　　卷382_49  「山头鹿」张籍
<br>
<br>　　山头鹿，角芟芟，尾促促。贫儿多租输不足，
<br>
<br>　　夫死未葬儿在狱。早日熬熬蒸野冈，禾黍不收无狱粮。
<br>
<br>　　县家唯忧少军食，谁能令尔无死伤。
<br>
<br>　　卷382_50  「湘江曲」张籍
<br>
<br>　　湘水无潮秋水阔，湘中月落行人发。送人发，送人归，
<br>
<br>　　白O茫茫鹧鸪飞。
<br>
<br>　　卷382_51  「楚妃怨」张籍
<br>
<br>　　梧桐叶下黄金井，横架辘轳牵素绠。
<br>
<br>　　美人初起天未明，手拂银瓶秋水冷。
<br>
<br>　　卷382_52  「离宫怨」张籍
<br>
<br>　　高堂别馆连湘渚，长向春光开万户。
<br>
<br>　　荆王去去不复来，宫中美人自歌舞。
<br>
<br>　　卷382_53  「成都曲」张籍
<br>
<br>　　锦江近西烟水绿，新雨山头荔枝熟。
<br>
<br>　　万里桥边多酒家，游人爱向谁家宿。
<br>
<br>　　卷382_54  「寒塘曲」张籍
<br>
<br>　　寒塘沉沉柳叶疏，水暗人语惊栖凫。
<br>
<br>　　舟中少年醉不起，持烛照水射游鱼。
<br>
<br>　　卷382_55  「春别曲」张籍
<br>
<br>　　长江春水绿堪染，莲叶出水大如钱。
<br>
<br>　　江头橘树君自种，那不长系木兰船。
<br>
<br>　　卷382_56  「春堤曲」张籍
<br>
<br>　　野塘飞树头，绿蒲紫菱盖碧流。
<br>
<br>　　狂客谁家爱云水，日日独来城下游。
<br>
<br>　　卷382_57  「乌栖曲」张籍
<br>
<br>　　西山作宫潮满池，宫鸟晓鸣茱萸枝。
<br>
<br>　　吴姬采莲自唱曲，君王昨夜舟中宿。
<br>
<br>　　卷382_58  「雀飞多」张籍
<br>
<br>　　雀飞多，触网罗，网罗高树颠。汝飞蓬蒿下，
<br>
<br>　　勿复投身网罗间。粟积仓，禾在田。巢之雏，望其母来还。
<br>
<br>　　卷382_59  「泗水行」张籍
<br>
<br>　　泗水流急石纂纂，鲤鱼上下红尾短。春冰销散日华满，
<br>
<br>　　行舟往来浮桥断。城边鱼市人早行，水烟漠漠多棹声。
<br>
<br>　　卷382_60  「废居行」张籍
<br>
<br>　　胡马崩腾满阡陌，都人避乱唯空宅。宅边青桑垂宛宛，
<br>
<br>　　野蚕食叶还成茧。黄雀衔草入燕窠，啧啧啾啾白日晚。
<br>
<br>　　去时禾黍埋地中，饥兵掘土翻重重。鸱枭养子庭树上，
<br>
<br>　　曲墙空屋多旋风。乱定几人还本土，唯有官家重作主。
<br>
<br>　　卷382_61  「寄菖蒲」张籍
<br>
<br>　　石上生菖蒲，一寸十二节。仙人劝我食，令我头青面如雪。
<br>
<br>　　逢人寄君一绛囊，书中不得传此方。君能来作栖霞侣，
<br>
<br>　　与君同入丹玄乡。
<br>
<br>　　卷382_62  「江村行」张籍
<br>
<br>　　南塘水深芦笋齐，下田种稻不作畦。耕场磷磷在水底，
<br>
<br>　　短衣半染芦中泥。田头刈莎结为屋，归来系牛还独宿。
<br>
<br>　　水淹手足尽有疮，山虻绕身飞rr.桑林椹黑蚕再眠，
<br>
<br>　　妇姑采桑不向田。江南热旱天气毒，雨中移秧颜色鲜。
<br>
<br>　　一年耕种长苦辛，田熟家家将赛神。
<br>
<br>　　卷382_63  「樵客吟」张籍
<br>
<br>　　上山采樵选枯树，深处樵多出辛苦。秋来野火烧栎林，
<br>
<br>　　枝柯已枯堪采取。斧声坎坎在幽谷，采得齐梢青葛束。
<br>
<br>　　日西待伴同下山，竹担弯弯向身曲。共知路傍多虎窟，
<br>
<br>　　未出深林不敢歇。村西地暗狐兔行，稚子叫时相应声。
<br>
<br>　　采樵客，莫采松与柏。松柏生枝直且坚，与君作屋成家宅。
<br>
<br>　　卷382_64  「湖南曲」张籍
<br>
<br>　　潇湘多别离，风起芙蓉洲。江上人已远，夕阳满中流。
<br>
<br>　　鸳鸯东南飞，飞上青山头。
<br>
<br>　　卷382_65  「春水曲」张籍
<br>
<br>　　鸭鸭，觜唼唼。青蒲生，春水狭。荡漾木兰船，
<br>
<br>　　中有双少年。少年醉，鸭不起。
<br>
<br>　　卷382_66  「云童行」张籍
<br>
<br>　　云童童，白龙之尾垂江中。今年天旱不作雨，
<br>
<br>　　水足墙上有禾黍。
<br>
<br>　　卷382_67  「新桃行」张籍
<br>
<br>　　桃生叶婆娑，枝叶四向多。高未出墙颠，蒿苋相凌摩。
<br>
<br>　　植之三年馀，今年初试花。秋来已成实，其阴良已嘉。
<br>
<br>　　青蝉不来鸣，安得迅羽过。常恶牵丝虫，蒙幂成网罗。
<br>
<br>　　顾托戏儿童，勿折吾柔柯。明年结其实，磊磊充汝家。
<br>
<br>　　卷382_68  「忆远曲」张籍
<br>
<br>　　水上山沉沉，征途复绕林。途荒人行少，马迹犹可寻。
<br>
<br>　　雪中独立树，海口失侣禽。离忧如长线，千里萦我心。
<br>
<br>　　卷382_69  「长塘湖」张籍
<br>
<br>　　长塘湖，一斛水中半斛鱼。大鱼如柳叶，小鱼如针锋，
<br>
<br>　　水浊谁能辨真龙。
<br>
<br>　　卷382_70  「废瑟词」张籍
<br>
<br>　　古瑟在匣谁复识，玉柱颠倒朱丝黑。千年曲谱不分明，
<br>
<br>　　乐府无人传正声。秋虫暗穿尘作色，腹中不辨工人名。
<br>
<br>　　几时天下复古乐，此瑟还奏云门曲。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
