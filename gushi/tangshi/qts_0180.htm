<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百八十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百八十
<br>
<br>　　卷180_1  「登锦城散花楼」李白
<br>
<br>　　日照锦城头，朝光散花楼。金窗夹绣户，珠箔悬银钩。
<br>
<br>　　飞梯绿云中，极目散我忧。暮雨向三峡，春江绕双流。
<br>
<br>　　今来一登望，如上九天游。
<br>
<br>　　卷180_2  「登峨眉山」李白
<br>
<br>　　蜀国多仙山，峨眉邈难匹。周流试登览，绝怪安可息。
<br>
<br>　　青冥倚天开，彩错疑画出。泠然紫霞赏，果得锦囊术。
<br>
<br>　　云间吟琼箫，石上弄宝瑟。平生有微尚，欢笑自此毕。
<br>
<br>　　烟容如在颜，尘累忽相失。倘逢骑羊子，携手凌白日。
<br>
<br>　　卷180_3  「大庭库」李白
<br>
<br>　　朝登大庭库，云物何苍然。莫辨陈郑火，空霾邹鲁烟。
<br>
<br>　　我来寻梓慎，观化入寥天。古木朔气多，松风如五弦。
<br>
<br>　　帝图终冥没，叹息满山川。
<br>
<br>　　卷180_4  「登单父陶少府半月台」李白
<br>
<br>　　陶公有逸兴，不与常人俱。筑台像半月，回向高城隅。
<br>
<br>　　置酒望白云，商飙起寒梧。秋山入远海，桑柘罗平芜。
<br>
<br>　　水色渌且明，令人思镜湖。终当过江去，爱此暂踟蹰。
<br>
<br>　　卷180_5  「天台晓望」李白
<br>
<br>　　天台邻四明，华顶高百越。门标赤城霞，楼栖沧岛月。
<br>
<br>　　凭高登远览，直下见溟渤。云垂大鹏翻，波动巨鳌没。
<br>
<br>　　风潮争汹涌，神怪何翕忽。观奇迹无倪，好道心不歇。
<br>
<br>　　攀条摘朱实，服药炼金骨。安得生羽毛，千春卧蓬阙。
<br>
<br>　　卷180_6  「早望海霞边」李白
<br>
<br>　　四明三千里，朝起赤城霞。日出红光散，分辉照雪崖。
<br>
<br>　　一餐咽琼液，五内发金沙。举手何所待，青龙白虎车。
<br>
<br>　　卷180_7  「焦山望寥山」李白
<br>
<br>　　石壁望松寥，宛然在碧霄。安得五彩虹，驾天作长桥。
<br>
<br>　　仙人如爱我，举手来相招。
<br>
<br>　　卷180_8  「杜陵绝句」李白
<br>
<br>　　南登杜陵上，北望五陵间。秋水明落日，流光灭远山。
<br>
<br>　　卷180_9  「登太白峰」李白
<br>
<br>　　西上太白峰，夕阳穷登攀。太白与我语，为我开天关。
<br>
<br>　　愿乘泠风去，直出浮云间。举手可近月，前行若无山。
<br>
<br>　　一别武功去，何时复见还。
<br>
<br>　　卷180_10  「登邯郸洪波台，置酒观发兵」李白
<br>
<br>　　我把两赤羽，来游燕赵间。天狼正可射，感激无时闲。
<br>
<br>　　观兵洪波台，倚剑望玉关。请缨不系越，且向燕然山。
<br>
<br>　　风引龙虎旗，歌钟昔追攀。击筑落高月，投壶破愁颜。
<br>
<br>　　遥知百战胜，定扫鬼方还。
<br>
<br>　　卷180_11  「登新平楼」李白
<br>
<br>　　去国登兹楼，怀归伤暮秋。天长落日远，水净寒波流。
<br>
<br>　　秦云起岭树，胡雁飞沙洲。苍苍几万里，目极令人愁。
<br>
<br>　　卷180_12  「谒老君庙」李白
<br>
<br>　　先君怀圣德，灵庙肃神心。草合人踪断，尘浓鸟迹深。
<br>
<br>　　流沙丹灶灭，关路紫烟沉。独伤千载后，空馀松柏林。
<br>
<br>　　卷180_13  「秋日登扬州西灵塔」李白
<br>
<br>　　宝塔凌苍苍，登攀览四荒。顶高元气合，标出海云长。
<br>
<br>　　万象分空界，三天接画梁。水摇金刹影，日动火珠光。
<br>
<br>　　鸟拂琼帘度，霞连绣碚拧Ｄ克嬲髀范希心逐去帆扬。
<br>
<br>　　露浴梧楸白，霜催橘柚黄。玉毫如可见，于此照迷方。
<br>
<br>　　卷180_14  「登金陵冶城西北谢安墩」李白
<br>
<br>　　晋室昔横溃，永嘉遂南奔。沙尘何茫茫，龙虎斗朝昏。
<br>
<br>　　胡马风汉草，天骄蹙中原。哲匠感颓运，云鹏忽飞翻。
<br>
<br>　　组练照楚国，旌旗连海门。西秦百万众，戈甲如云屯。
<br>
<br>　　投鞭可填江，一扫不足论。皇运有返正，丑虏无遗魂。
<br>
<br>　　谈笑遏横流，苍生望斯存。冶城访古迹，犹有谢安墩。
<br>
<br>　　凭览周地险，高标绝人喧。想像东山姿，缅怀右军言。
<br>
<br>　　梧桐识嘉树，蕙草留芳根。白鹭映春洲，青龙见朝暾。
<br>
<br>　　地古云物在，台倾禾黍繁。我来酌清波，于此树名园。
<br>
<br>　　功成拂衣去，归入武陵源。
<br>
<br>　　卷180_15  「登瓦官阁」李白
<br>
<br>　　晨登瓦官阁，极眺金陵城。钟山对北户，淮水入南荣。
<br>
<br>　　漫漫雨花落，嘈嘈天乐鸣。两廊振法鼓，四角吟风筝。
<br>
<br>　　杳出霄汉上，仰攀日月行。山空霸气灭，地古寒阴生。
<br>
<br>　　寥廓云海晚，苍茫宫观平。门馀阊阖字，楼识凤凰名。
<br>
<br>　　雷作百山动，神扶万砬恪Ａ楣夂巫愎螅长此镇吴京。
<br>
<br>　　卷180_16  「登梅冈望金陵，赠族侄高座寺僧中孚」李白
<br>
<br>　　钟山抱金陵，霸气昔腾发。天开帝王居，海色照宫阙。
<br>
<br>　　群峰如逐鹿，奔走相驰突。江水九道来，云端遥明没。
<br>
<br>　　时迁大运去，龙虎势休歇。我来属天清，登览穷楚越。
<br>
<br>　　吾宗挺禅伯，特秀鸾凤骨。众星罗青天，明者独有月。
<br>
<br>　　冥居顺生理，草木不剪伐。烟窗引蔷薇，石壁老野蕨。
<br>
<br>　　吴风谢安屐，白足傲履袜。几宿一下山，萧然忘干谒。
<br>
<br>　　谈经演金偈，降鹤舞海雪。时闻天香来，了与世事绝。
<br>
<br>　　佳游不可得，春风惜远别。赋诗留岩屏，千载庶不灭。
<br>
<br>　　卷180_17  「登金陵凤凰台」李白
<br>
<br>　　凤凰台上凤凰游，凤去台空江自流。吴宫花草埋幽径，
<br>
<br>　　晋代衣冠成古丘。三山半落青天外，二水中分白鹭洲。
<br>
<br>　　总为浮云能蔽日，长安不见使人愁。
<br>
<br>　　卷180_18  「望庐山瀑布水二首」李白
<br>
<br>　　西登香炉峰，南见瀑布水。挂流三百丈，喷壑数十里。
<br>
<br>　　H如飞电来，隐若白虹起。初惊河汉落，半洒云天里。
<br>
<br>　　仰观势转雄，壮哉造化功。海风吹不断，江月照还空。
<br>
<br>　　空中乱射，左右洗青壁。飞珠散轻霞，流沫沸穹石。
<br>
<br>　　而我乐名山，对之心益闲。无论漱琼液，还得洗尘颜。
<br>
<br>　　且谐宿所好，永愿辞人间。
<br>
<br>　　日照香炉生紫烟，遥看瀑布挂前川。
<br>
<br>　　飞流直下三千尺，疑是银河落九天。
<br>
<br>　　卷180_19  「登庐山五老峰」李白
<br>
<br>　　庐山东南五老峰，青天削出金芙蓉。
<br>
<br>　　九江秀色可揽结，吾将此地巢云松。
<br>
<br>　　卷180_20  「江上望皖公山」李白
<br>
<br>　　奇峰出奇云，秀木含秀气。清宴皖公山，f绝称人意。
<br>
<br>　　独游沧江上，终日淡无味。但爱兹岭高，何由讨灵异。
<br>
<br>　　默然遥相许，欲往心莫遂。待吾还丹成，投迹归此地。
<br>
<br>　　卷180_21  「望黄鹤楼」李白
<br>
<br>　　东望黄鹤山，雄雄半空出。四面生白云，中峰倚红日。
<br>
<br>　　岩峦行穹跨，峰嶂亦冥密。颇闻列仙人，于此学飞术。
<br>
<br>　　一朝向蓬海，千载空石室。金灶生烟埃，玉潭秘清谧。
<br>
<br>　　地古遗草木，庭寒老芝X.蹇予羡攀跻，因欲保闲逸。
<br>
<br>　　观奇遍诸岳，兹岭不可匹。结心寄青松，永悟客情毕。
<br>
<br>　　卷180_22  「鹦鹉洲」李白
<br>
<br>　　鹦鹉来过吴江水，江上洲传鹦鹉名。鹦鹉西飞陇山去，
<br>
<br>　　芳洲之树何青青。烟开兰叶香风暖，岸夹桃花锦浪生。
<br>
<br>　　迁客此时徒极目，长洲孤月向谁明。
<br>
<br>　　卷180_23  「九日登巴陵，置酒望洞庭水军（时贼逼华容县）」李白
<br>
<br>　　九日天气清，登高无秋云。造化辟川岳，了然楚汉分。
<br>
<br>　　长风鼓横波，合沓蹙龙文。忆昔传游豫，楼船壮横汾。
<br>
<br>　　今兹讨鲸鲵，旌旆何缤纷。白羽落酒樽，洞庭罗三军。
<br>
<br>　　黄花不掇手，战鼓遥相闻。剑舞转颓阳，当时日停曛。
<br>
<br>　　酣歌激壮士，可以摧妖氛。龌龊东篱下，渊明不足群。
<br>
<br>　　卷180_24  「秋登巴陵望洞庭」李白
<br>
<br>　　清晨登巴陵，周览无不极。明湖映天光，彻底见秋色。
<br>
<br>　　秋色何苍然，际海俱澄鲜。山青灭远树，水绿无寒烟。
<br>
<br>　　来帆出江中，去鸟向日边。风清长沙浦，山空云梦田。
<br>
<br>　　瞻光惜颓发，阅水悲徂年。北渚既荡漾，东流自潺。
<br>
<br>　　郢人唱白雪，越女歌采莲。听此更肠断，凭崖泪如泉。
<br>
<br>　　卷180_25  「与夏十二登岳阳楼」李白
<br>
<br>　　楼观岳阳尽，川迥洞庭开。雁引愁心去，山衔好月来。
<br>
<br>　　云间连下榻，天上接行杯。醉后凉风起，吹人舞袖回。
<br>
<br>　　卷180_26  「登巴陵开元寺西阁，赠衡岳僧方外」李白
<br>
<br>　　衡岳有阐士，五峰秀真骨。见君万里心，海水照秋月。
<br>
<br>　　大臣南溟去，问道皆请谒。洒以甘露言，清凉润肌发。
<br>
<br>　　明湖落天镜，香阁凌银阙。登眺餐惠风，新花期启发。
<br>
<br>　　卷180_27  「与贾至舍人于龙兴寺剪落梧桐枝望湖」李白
<br>
<br>　　剪落青梧枝，湖坐可窥。雨洗秋山净，林光澹碧滋。
<br>
<br>　　水闲明镜转，云绕画屏移。千古风流事，名贤共此时。
<br>
<br>　　卷180_28  「挂席江上待月有怀」李白
<br>
<br>　　待月月未出，望江江自流。倏忽城西郭，青天悬玉钩。
<br>
<br>　　素华虽可揽，清景不可游。耿耿金波里，空瞻T鹊楼。
<br>
<br>　　卷180_29  「金陵望汉江」李白
<br>
<br>　　汉江回万里，派作九龙盘。横溃豁中国，崔嵬飞迅湍。
<br>
<br>　　六帝沦亡后，三吴不足观。我君混区宇，垂拱众流安。
<br>
<br>　　今日任公子，沧浪罢钓竿。
<br>
<br>　　卷180_30  「秋登宣城谢x北楼」李白
<br>
<br>　　江城如画里，山晓望晴空。两水夹明镜，双桥落彩虹。
<br>
<br>　　人烟寒橘柚，秋色老梧桐。谁念北楼上，临风怀谢公。
<br>
<br>　　卷180_31  「望天门山」李白
<br>
<br>　　天门中断楚江开，碧水东流至北回。
<br>
<br>　　两岸青山相对出，孤帆一片日边来。
<br>
<br>　　卷180_32  「望木瓜山」李白
<br>
<br>　　早起见日出，暮见栖鸟还。客心自酸楚，况对木瓜山。
<br>
<br>　　卷180_33  「登敬亭北二小山，余时送客，逢崔侍御，并登此地」李白
<br>
<br>　　送客谢亭北，逢君纵酒还。屈盘戏白马，大笑上青山。
<br>
<br>　　回鞭指长安，西日落秦关。帝乡三千里，杳在碧云间。
<br>
<br>　　卷180_34  「过崔八丈水亭」李白
<br>
<br>　　高阁横秀气，清幽并在君。檐飞宛溪水，窗落敬亭云。
<br>
<br>　　猿啸风中断，渔歌月里闻。闲随白鸥去，沙上自为群。
<br>
<br>　　卷180_35  「登广武古战场怀古」李白
<br>
<br>　　秦鹿奔野草，逐之若飞蓬。项王气盖世，紫电明双瞳。
<br>
<br>　　呼吸八千人，横行起江东。赤精斩白帝，叱咤入关中。
<br>
<br>　　两龙不并跃，五纬与天同。楚灭无英图，汉兴有成功。
<br>
<br>　　按剑清八极，归酣歌大风。伊昔临广武，连兵决雌雄。
<br>
<br>　　分我一杯羹，太皇乃汝翁。战争有古迹，壁垒颓层穹。
<br>
<br>　　猛虎啸洞壑，饥鹰鸣秋空。翔云列晓阵，杀气赫长虹。
<br>
<br>　　拨乱属豪圣，俗儒安可通。沉湎呼竖子，狂言非至公。
<br>
<br>　　抚掌黄河曲，嗤嗤阮嗣宗。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
