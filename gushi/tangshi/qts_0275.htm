<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百七十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百七十五
<br>
<br>　　卷275_1  「竞渡歌」张建封
<br>
<br>　　五月五日天晴明，杨花绕江啼晓莺。使君未出郡斋外，
<br>
<br>　　江上早闻齐和声。使君出时皆有准，马前已被红旗引。
<br>
<br>　　两岸罗衣破晕香，银钗照日如霜刃。鼓声三下红旗开，
<br>
<br>　　两龙跃出浮水来。棹影斡波飞万剑，鼓声劈浪鸣千雷。
<br>
<br>　　鼓声渐急标将近，两龙望标目如瞬。坡上人呼霹雳惊，
<br>
<br>　　竿头彩挂虹U晕。前船抢水已得标，后船失势空挥桡。
<br>
<br>　　疮眉血首争不定，输岸一朋心似烧。只将输赢分罚赏，
<br>
<br>　　两岸十舟五来往。须臾戏罢各东西，竞脱文身请书上。
<br>
<br>　　吾今细观竞渡儿，何殊当路权相持。不思得岸各休去，
<br>
<br>　　会到摧车折楫时。
<br>
<br>　　卷275_2  「酬韩校书愈打球歌」张建封
<br>
<br>　　仆本修文持笔者，今来帅领红旌下。不能无事习蛇矛，
<br>
<br>　　闲就平场学使马。军中伎痒骁智材，竞驰骏逸随我来。
<br>
<br>　　护军对引相向去，风呼月旋朋先开。俯身仰击复傍击，
<br>
<br>　　难于古人左右射。齐观百步透短门，谁羡养由遥破的。
<br>
<br>　　儒生疑我新发狂，武夫爱我生雄光。杖移鬃底拂尾后，
<br>
<br>　　星从月下流中场。人不约，心自一。马不鞭，蹄自疾。
<br>
<br>　　凡情莫辨捷中能，拙目翻惊巧时失。韩生讶我为斯艺，
<br>
<br>　　劝我徐驱作安计。不知戎事竟何成，且愧吾人一言惠。
<br>
<br>　　卷275_3  「春山夜月」于良史
<br>
<br>　　春山多胜事，赏玩夜忘归。掬水月在手，弄花香满衣。
<br>
<br>　　兴来无远近，欲去惜芳菲。南望鸣钟处，楼台深翠微。
<br>
<br>　　卷275_4  「宿蓝田山口奉寄沈员外」于良史
<br>
<br>　　山暝飞群鸟，川长泛四邻。烟归河畔草，月照渡头人。
<br>
<br>　　朋友怀东道，乡关恋北辰。去留无所适，岐路独迷津。
<br>
<br>　　卷275_5  「冬日野望寄李赞府」于良史
<br>
<br>　　地际朝阳满，天边宿雾收。风兼残雪起，河带断冰流。
<br>
<br>　　北阙驰心极，南图尚旅游。登临思不已，何处得销愁。
<br>
<br>　　卷275_6  「闲居寄薛华」于良史
<br>
<br>　　隐几读黄老，闲居耳目清。僻居人事少，多病道心生。
<br>
<br>　　雨洗山林湿，鸦鸣池馆晴。晚来因废卷，行药至西城。
<br>
<br>　　卷275_7  「江上送友人」于良史
<br>
<br>　　看尔动行棹，未收离别筵。千帆忽见及，乱却故人船。
<br>
<br>　　纷泊雁群起，逶迤沙溆连。长亭十里外，应是少人烟。
<br>
<br>　　卷275_8  「田家秋日送友」于良史
<br>
<br>　　苍茫日初宴，遥野云初收。残雨北山里，夕阳东渡头。
<br>
<br>　　舟依渔呛希水入田家流。何意君迷驾，山林应有秋。
<br>
<br>　　卷275_9  「自吟」于良史
<br>
<br>　　出身三十年，发白衣犹碧。日暮倚朱门，从朱污袍赤。
<br>
<br>　　卷275_10  「感兴」崔膺
<br>
<br>　　富贵难义合，困穷易感恩。古来忠烈士，多出贫贱门。
<br>
<br>　　世上桃李树，但结繁华子。白屋抱关人，青云壮心死。
<br>
<br>　　本以势利交，势尽交情已。如何失情后，始叹门易轨。
<br>
<br>　　卷275_11  「别佳人（一作崔涯诗）」崔膺
<br>
<br>　　垄上流泉垄下分，断肠呜咽不堪闻。
<br>
<br>　　嫦娥一入月中去，巫峡千秋空白云。
<br>
<br>　　卷275_12  「御沟新柳」冯宿
<br>
<br>　　夹道天渠远，垂丝御柳新。千条宜向日，万户共迎春。
<br>
<br>　　轻翠含烟发，微音逐吹频。静看思渡口，回望忆江滨。
<br>
<br>　　袅袅分游骑，依依驻旅人。阳和如可及，攀折在兹辰。
<br>
<br>　　卷275_13  「酬白乐天刘梦得（一作尹河南酬乐天梦得）」冯宿
<br>
<br>　　共称洛邑难其选，何幸天书用不才。遥约和风新草木，
<br>
<br>　　且令新雪静尘埃。临岐有愧倾三省，别酌无辞醉百杯。
<br>
<br>　　明岁杏园花下集，须知春色自东来。
<br>
<br>　　卷275_14  「乐府答孟东野戏赠」陆长源
<br>
<br>　　芙蓉初出水，菡萏露中花。几吹著枯木，无奈值空槎。
<br>
<br>　　卷275_15  「酬孟十二新居见寄」陆长源
<br>
<br>　　大道本夷旷，高情亦冲虚。因随白云意，偶逐青萝居。
<br>
<br>　　青萝纷蒙密，四序无惨舒。馀清濯子襟，散彩还吾庐。
<br>
<br>　　去岁登美第，策名在公车。将必继管萧，岂惟蹑应徐。
<br>
<br>　　首夏尚清和，残芳遍丘墟。褰帏荫窗柳，汲井滋园蔬。
<br>
<br>　　达者贵知心，古人不愿馀。爱君蒋生径，且著茂陵书。
<br>
<br>　　卷275_16  「答东野夷门雪（郊客于汴将归赋夷门雪赠别长源答此）」陆长源
<br>
<br>　　好丹与素道不同，失意得途事皆别。东邻少年乐未央，
<br>
<br>　　南客思归肠欲绝。千里长河冰复冰，云鸿冥冥楚山雪。
<br>
<br>　　卷275_17  「句」陆长源
<br>
<br>　　忽然一曲称君心，破却中人百家产。
<br>
<br>　　（《讽刺》。以下并《纪事》）。
<br>
<br>　　城外平人驱欲尽，帐中犹打衮花球。
<br>
<br>　　卷275_18  「寄兴国池鹤上刘相公」张众甫
<br>
<br>　　驯狎经时久，短翮存。不随淮海变，空愧稻粱恩。
<br>
<br>　　独立秋天静，单栖夕露繁。欲飞还敛翼，讵敢望乘轩。
<br>
<br>　　卷275_19  「送李司直使吴（得家花斜沙字，依次用）」张众甫
<br>
<br>　　使臣方拥传，王事远辞家。震泽逢残雨，新丰过落花。
<br>
<br>　　水萍千叶散，风柳万条斜。何处看离恨，春江无限沙。
<br>
<br>　　卷275_20  「送李观之宣州谒袁中丞赋得三州渡」张众甫
<br>
<br>　　古渡大江滨，西南距要津。自当舟楫路，应济往来人。
<br>
<br>　　翻浪惊飞鸟，回风起绿苹。君看波上客，岁晚独垂纶。
<br>
<br>　　卷275_21  「宿慧山寺」王武陵
<br>
<br>　　秋日游古寺，秋山正苍苍。泛舟次岩壑，稽首金仙堂。
<br>
<br>　　下有寒泉流，上有珍禽翔。石门吐明月，竹木涵清光。
<br>
<br>　　中夜河沈沈，但闻松桂香。旷然出尘境，忧虑澹已忘。
<br>
<br>　　卷275_22  「秋暮登北楼」王武陵
<br>
<br>　　秋满空山悲客心，山楼晴望散幽襟。一川红树迎霜老，
<br>
<br>　　数曲清溪绕寺深。寒气急催遥塞雁，夕风高送远城砧。
<br>
<br>　　三年海上音书绝，乡国萧条惟梦寻。
<br>
<br>　　卷275_23  「宿慧山寺」朱宿
<br>
<br>　　古寺隐秋山，登攀度林樾。悠然青莲界，此地尘境绝。
<br>
<br>　　机闲任昼昏，虑澹知生灭。微吹递遥泉，疏松对残月。
<br>
<br>　　庭虚露华缀，池净荷香发。心悟形未留，迟迟履归辙。
<br>
<br>　　岁月人间促，烟霞此地多。殷勤竹林寺，更得几回过。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
