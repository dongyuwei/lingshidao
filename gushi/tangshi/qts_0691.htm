<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百九十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百九十一
<br>
<br>　　卷691_1  「春宫怨（一作周朴诗）」杜荀鹤
<br>
<br>　　早被婵娟误，欲妆临镜慵。承恩不在貌，教妾若为容。
<br>
<br>　　风暖鸟声碎，日高花影重。年年越溪女，相忆采芙蓉。
<br>
<br>　　卷691_2  「访道者不遇」杜荀鹤
<br>
<br>　　寂寂白云门，寻真不遇真。只应松上鹤，便是洞中人。
<br>
<br>　　药圃花香异，沙泉鹿迹新。题诗留姓字，他日此相亲。
<br>
<br>　　卷691_3  「送人游吴」杜荀鹤
<br>
<br>　　君到姑苏见，人家尽枕河。古宫闲地少，水港小桥多。
<br>
<br>　　夜市卖菱藕，春船载绮罗。遥知未眠月，乡思在渔歌。
<br>
<br>　　卷691_4  「送陈O归麻川」杜荀鹤
<br>
<br>　　麻川清见底，似入武陵溪。两岸山相向，三春鸟乱啼。
<br>
<br>　　酒旗和柳动，僧屋与云齐。即此吾乡路，怀君梦不迷。
<br>
<br>　　卷691_5  「出山」杜荀鹤
<br>
<br>　　病眼看春榜，文场公道开。朋人登第尽，白发出山来。
<br>
<br>　　处世曾无过，惟天合是媒。长安不觉远，期遂一名回。
<br>
<br>　　卷691_6  「浙中逢诗友」杜荀鹤
<br>
<br>　　到处有同人，多为赋与文。诗中难得友，湖畔喜逢君。
<br>
<br>　　冻把城根雪，风开岳面云。苦吟吟不足，争忍话离群。
<br>
<br>　　卷691_7  「送友游吴越」杜荀鹤
<br>
<br>　　去越从吴过，吴疆与越连。有园多种橘，无水不生莲。
<br>
<br>　　夜市桥边火，春风寺外船。此中偏重客，君去必经年。
<br>
<br>　　卷691_8  「出常山界使回有寄」杜荀鹤
<br>
<br>　　自小即南北，未如今日离。封疆初尽处，人使却回时。
<br>
<br>　　开口有所忌，此心无以为。行行复垂泪，不称是男儿。
<br>
<br>　　卷691_9  「经废宅」杜荀鹤
<br>
<br>　　人生当贵盛，修德可延之。不虑有今日，争教无破时。
<br>
<br>　　藓斑题字壁，花发带巢枝。何况蒿原上，荒坟与折碑。
<br>
<br>　　卷691_10  「登天台寺」杜荀鹤
<br>
<br>　　一到天台寺，高低景旋生。共僧岩上坐，见客海边行。
<br>
<br>　　野色人耕破，山根浪打鸣。忙时向闲处，不觉有闲情。
<br>
<br>　　卷691_11  「途中春」杜荀鹤
<br>
<br>　　马上览春色，丈夫惭泪垂。一生看却老，五字未逢知。
<br>
<br>　　酒力不能久，愁根无可医。明年到今日，公道与谁期。
<br>
<br>　　卷691_12  「入关历阳道中却寄舍弟」杜荀鹤
<br>
<br>　　求名日苦辛，日望日荣亲。落叶山中路，秋霖马上人。
<br>
<br>　　晨昏知汝道，诗酒卫吾身。自笑抛麋鹿，长安拟醉春。
<br>
<br>　　卷691_13  「赠欧阳明府」杜荀鹤
<br>
<br>　　贤宰宰斯邑，政闻闾里间。都缘民讼少，长觉吏徒闲。
<br>
<br>　　帆落樽前浦，钟鸣枕上山。回舟却惆怅，数宿钓鱼湾。
<br>
<br>　　卷691_14  「赠临上人」杜荀鹤
<br>
<br>　　不计禅兼律，终须入悟门。解空非有自，所得是无言。
<br>
<br>　　眼豁浮生梦，心澄大道源。今来习师者，多锁教中猿。
<br>
<br>　　卷691_15  「题战岛僧居（在江之心）」杜荀鹤
<br>
<br>　　师爱无尘地，江心岛上居。接船求化惯，登陆赴斋疏。
<br>
<br>　　载土春栽树，抛生日]鱼。入云萧帝寺，毕竟欲何如。
<br>
<br>　　卷691_16  「别衡州牧」杜荀鹤
<br>
<br>　　朝别使君门，暮投江上村。从来无旧分，临去望何恩。
<br>
<br>　　行计自不定，此心谁与论。秋猿叫寒月，只欲断人魂。
<br>
<br>　　卷691_17  「送人游江南」杜荀鹤
<br>
<br>　　满酌劝君酒，劝君君莫辞。能禁几度别，即到白头时。
<br>
<br>　　晚岫无云蔽，春帆有燕随。男儿两行泪，不欲等闲垂。
<br>
<br>　　卷691_18  「游茅山」杜荀鹤
<br>
<br>　　步步入山门，仙家鸟径分。渔樵不到处，麋鹿自成群。
<br>
<br>　　石面迸出水，松头穿破云。道人星月下，相次礼茅君。
<br>
<br>　　卷691_19  「读友人诗卷」杜荀鹤
<br>
<br>　　冰齿味瑶轴，只应神鬼知。坐当群静后，吟到月沈时。
<br>
<br>　　雪峡猿声健，风柽鹤立危。篇篇一字字，谁复更言诗。
<br>
<br>　　卷691_20  「寄从叔」杜荀鹤
<br>
<br>　　三族不当路，长年犹布衣。苦吟天与性，直道世将非。
<br>
<br>　　雁夜愁痴坐，渔乡老忆归。为儒皆可立，自是拙时机。
<br>
<br>　　卷691_21  「寄李溥」杜荀鹤
<br>
<br>　　如我如君者，不妨身晚成。但从时辈笑，自得古人情。
<br>
<br>　　共莫更初志，俱期立后名。男儿且如此，何用叹平生。
<br>
<br>　　卷691_22  「郊居即事投李给事」杜荀鹤
<br>
<br>　　无禄奉晨昏，闲居几度春。江湖苦吟士，天地最穷人。
<br>
<br>　　书剑同三友，蓬蒿外四邻。相知不相荐，何以自谋身。
<br>
<br>　　卷691_23  「寄诗友」杜荀鹤
<br>
<br>　　别来春又春，相忆喜相亲。与我为同志，如君能几人。
<br>
<br>　　何时吟得力，渐老事关身。惟有前溪水，年年濯客尘。
<br>
<br>　　卷691_24  「题田翁家」杜荀鹤
<br>
<br>　　田翁真快活，婚嫁不离村。州县供输罢，追随鼓笛喧。
<br>
<br>　　盘飧同老少，家计共田园。自说身无事，应官有子孙。
<br>
<br>　　卷691_25  「长安冬日」杜荀鹤
<br>
<br>　　近腊饶风雪，闲房冻坐时。书生教到此，天意转难知。
<br>
<br>　　吟苦猿三叫，形枯柏一枝。还应公道在，未忍与山期。
<br>
<br>　　卷691_26  「霁后登唐兴寺水阁」杜荀鹤
<br>
<br>　　一雨三秋色，萧条古寺间。无端登水阁，有处似家山。
<br>
<br>　　白日生新事，何时得暂闲。将知老僧意，未必恋松关。
<br>
<br>　　卷691_27  「山中寄友人」杜荀鹤
<br>
<br>　　深山多隙地，无力及耕桑。不是营生拙，都缘觅句忙。
<br>
<br>　　破窗风翳烛，穿屋月侵床。吾友应相笑，辛勤道未光。
<br>
<br>　　卷691_28  「自述」杜荀鹤
<br>
<br>　　四海欲行遍，不知终遇谁。用心常合道，出语或伤时。
<br>
<br>　　拟作闲人老，惭无识者嗤。如今已无计，只得苦于诗。
<br>
<br>　　卷691_29  「题江山寺」杜荀鹤
<br>
<br>　　江上山头寺，景留吟客船。遍游销一日，重到是何年。
<br>
<br>　　沙鸟多翘足，岩僧半露肩。为诗我语涩，喜此得终篇。
<br>
<br>　　卷691_30  「秋日旅舍卧病呈所知」杜荀鹤
<br>
<br>　　秋色上庭枝，愁怀切向谁。青云无势日，华发有狂时。
<br>
<br>　　枕上闻风雨，江南系别离。如何吟到此，此道不闻知。
<br>
<br>　　卷691_31  「秋宿山馆」杜荀鹤
<br>
<br>　　山馆坐待晓，夜长吟役神。斜风吹败叶，寒烛照愁人。
<br>
<br>　　蕴蓄天然性，浇讹世恶真。男儿出门志，不独为谋身。
<br>
<br>　　卷691_32  「赠老僧」杜荀鹤
<br>
<br>　　众僧尊夏腊，灵岳遍曾登。度水手中杖，行山溪畔藤。
<br>
<br>　　心空默是印，眉白雪为棱。自得巡方道，栖禅老未能。
<br>
<br>　　卷691_33  「别舍弟」杜荀鹤
<br>
<br>　　欲住住不得，出门天气秋。惟知偷拭泪，不忍更回头。
<br>
<br>　　此日只愁老，况身方远游。孤寒将五字，何以动诸侯。
<br>
<br>　　卷691_34  「雪中别诗友」杜荀鹤
<br>
<br>　　酒寒无小户，请满酌行杯。若待雪消去，自然春到来。
<br>
<br>　　出城人迹少，向暮鸟声哀。未遇应关命，侯门处处开。
<br>
<br>　　卷691_35  「题岳麓寺」杜荀鹤
<br>
<br>　　一簇楚江山，江山胜此难。觅人来画取，到处得吟看。
<br>
<br>　　鹤隐松声尽，鱼沈槛影寒。自知心未了，闲话亦多端。
<br>
<br>　　卷691_36  「怀庐岳书斋」杜荀鹤
<br>
<br>　　长忆在庐岳，免低尘土颜。煮茶窗底水，采药屋头山。
<br>
<br>　　是境皆游遍，谁人不羡闲。无何一名系，引出白云间。
<br>
<br>　　卷691_37  「题唐兴寺小松」杜荀鹤
<br>
<br>　　虽小天然别，难将众木同。侵僧半窗月，向客满襟风。
<br>
<br>　　枝拂行苔鹤，声分叫砌虫。如今未堪看，须是雪霜中。
<br>
<br>　　卷691_38  「与友人话别」杜荀鹤
<br>
<br>　　客路行多少，干人无易颜。未成终老计，难致此身闲。
<br>
<br>　　月兔走入海，日乌飞出山。流年留不得，半在别离间。
<br>
<br>　　卷691_39  「赠庐岳隐者」杜荀鹤
<br>
<br>　　自见来如此，未尝离洞门。结茅遮雨雪，采药给晨昏。
<br>
<br>　　古树藤缠杀，春泉鹿过浑。悠悠无一事，不似属乾坤。
<br>
<br>　　卷691_40  「怀紫阁隐者」杜荀鹤
<br>
<br>　　紫阁白云端，云中有地仙。未归蓬岛上，犹隐国门前。
<br>
<br>　　洞口人无迹，花阴鹿自眠。焚香赋诗罢，星月冷遥天。
<br>
<br>　　卷691_41  「题会上人院」杜荀鹤
<br>
<br>　　鼓角城中寺，师居日得闲。必能行大道，何用在深山。
<br>
<br>　　破衲新添线，空门夜不关。心知与眼见，终取到无间。
<br>
<br>　　卷691_42  「送黄补阙南迁」杜荀鹤
<br>
<br>　　得罪非天意，分明谪去身。一心贪谏主，开口不防人。
<br>
<br>　　自古有迁客，何朝无直臣。喧然公论在，难滞楚南春。
<br>
<br>　　卷691_43  「送宾贡登第后归海东」杜荀鹤
<br>
<br>　　归捷中华第，登船鬓未丝。直应天上桂，别有海东枝。
<br>
<br>　　国界波穷处，乡心日出时。西风送君去，莫虑到家迟。
<br>
<br>　　卷691_44  「近试投所知」杜荀鹤
<br>
<br>　　白发随梳落，吟怀说向谁。敢辞成事晚，自是出山迟。
<br>
<br>　　拟动如浮海，凡言似课诗。终身事知己，此外复何为。
<br>
<br>　　卷691_45  「送友人牧江州」杜荀鹤
<br>
<br>　　本国兵戈后，难官在此时。远分天子命，深要使君知。
<br>
<br>　　但遂生灵愿，当应雨露随。江山胜他郡，闲赋庾楼诗。
<br>
<br>　　卷691_46  「辞座主侍郎」杜荀鹤
<br>
<br>　　一饭尚怀感，况攀高桂枝。此恩无报处，故国远归时。
<br>
<br>　　只恐兵戈隔，再趋门馆迟。茅堂拜亲后，特地泪双垂。
<br>
<br>　　卷691_47  「别从叔」杜荀鹤
<br>
<br>　　立马不忍上，醉醒天气寒。都缘在门易，直似别家难。
<br>
<br>　　世路既如此，客心须自宽。江村亦饥冻，争及问长安。
<br>
<br>　　卷691_48  「送人南游」杜荀鹤
<br>
<br>　　凡游南国者，未有不蹉跎。到海路难尽，挂帆人更多。
<br>
<br>　　潮沙分象迹，花洞响蛮歌。纵有投文处，于君能几何。
<br>
<br>　　卷691_49  「经贾岛墓」杜荀鹤
<br>
<br>　　谪宦自麻衣，衔冤至死时。山根三尺墓，人口数联诗。
<br>
<br>　　仙桂终无分，皇天似有私。暗松风雨夜，空使老猿悲。
<br>
<br>　　卷691_50  「秋夜晚泊」杜荀鹤
<br>
<br>　　一望一苍然，萧骚起暮天。远山横落日，归鸟度平川。
<br>
<br>　　家是去秋别，月当今夕圆。渔翁似相伴，彻晓苇丛边。
<br>
<br>　　卷691_51  「送舍弟」杜荀鹤
<br>
<br>　　我受羁栖惯，客情方细知。好看前路事，不比在家时。
<br>
<br>　　勉汝言须记，闻人善即师。旅中无废业，时作一篇诗。
<br>
<br>　　卷691_52  「将归山逢友人」杜荀鹤
<br>
<br>　　儒为君子儒，儒道不妨孤。白发多生矣，青山可住乎。
<br>
<br>　　徉狂宁是事，巧达又非夫。只此平生愿，他人肯信无。
<br>
<br>　　卷691_53  「经九华费征君墓」杜荀鹤
<br>
<br>　　凡吊先生者，多伤荆棘间。不知三尺墓，高却九华山。
<br>
<br>　　天地有何外，子孙无亦闲。当时若征起，未必得身还。
<br>
<br>　　卷691_54  「溪居叟」杜荀鹤
<br>
<br>　　溪翁居静处，溪鸟入门飞。早起钓鱼去，夜深乘月归。
<br>
<br>　　见君无事老，觉我有求非。不说风霜苦，三冬一草衣。
<br>
<br>　　卷691_55  「与友人对酒吟」杜荀鹤
<br>
<br>　　凭君满酌酒，听我醉中吟。客路如天远，侯门似海深。
<br>
<br>　　新坟侵古道，白发恋黄金。共有人间事，须怀济物心。
<br>
<br>　　卷691_56  「送僧」杜荀鹤
<br>
<br>　　道了亦未了，言闲今且闲。从来无住处，此去向何山。
<br>
<br>　　片石树阴下，斜阳潭影间。请师留偈别，恐不到人寰。
<br>
<br>　　卷691_57  「送九华道士游茅山」杜荀鹤
<br>
<br>　　忽起地仙兴，飘然出旧山。于身无切事，在世有馀闲。
<br>
<br>　　日月浮生外，乾坤大醉间。故园华表上，谁得见君还。
<br>
<br>　　卷691_58  「寄舍弟」杜荀鹤
<br>
<br>　　世乱信难通，乡心日万重。弟兄皆向善，天地合相容。
<br>
<br>　　大野阴云重，连城杀气浓。家山白云里，卧得最高峰。
<br>
<br>　　卷691_59  「下第投所知」杜荀鹤
<br>
<br>　　若以名场内，谁无一轴诗。纵饶生白发，岂敢怨明时。
<br>
<br>　　知己虽然切，春官未必私。宁教读书眼，不有看花期。
<br>
<br>　　卷691_60  「寄顾云」杜荀鹤
<br>
<br>　　省得前年别，O洲旅馆中。乱离身不定，彼此信难通。
<br>
<br>　　侯国兵虽敛，吾乡业已空。秋来忆君梦，夜夜逐征鸿。
<br>
<br>　　卷691_61  「赠宣城麋明府」杜荀鹤
<br>
<br>　　天下为官者，无君一轴诗。数联同我得，当代遇谁知。
<br>
<br>　　年齿吟将老，生涯说可悲。何当抛手板，邻隐过危时。
<br>
<br>　　卷691_62  「望远」杜荀鹤
<br>
<br>　　门前通大道，望远上高台。落日人行尽，穷边信不来。
<br>
<br>　　还闻战得胜，未见敕招回。却入机中坐，新愁织不开。
<br>
<br>　　卷691_63  「冬末投长沙裴侍郎」杜荀鹤
<br>
<br>　　欲露尘中事，其如不易言。家山一离别，草树匝春暄。
<br>
<br>　　吹梦风天角，啼愁雪岳猿。伫思心觉满，何以远门轩。
<br>
<br>　　卷691_64  「赠秋浦金明府长」杜荀鹤
<br>
<br>　　倚郭难为宰，非君即有私。惟凭野老口，不立政声碑。
<br>
<br>　　苦甚求名日，贫于未选时。溪山竟如此，利得且吟诗。
<br>
<br>　　卷691_65  「和高秘书早春对雪登楼见寄之什」杜荀鹤
<br>
<br>　　天有惜花意，恐花开染尘。先教微雪下，始放满城春。
<br>
<br>　　且醉登楼客，重期出郭人。因酬郢中律，霜鬓数茎新。
<br>
<br>　　卷691_66  「乱后山中作」杜荀鹤
<br>
<br>　　自从天下乱，日晚别庭闱。兄弟团K乐，羁孤远近归。
<br>
<br>　　文章甘世薄，耕种喜山肥。直待中兴后，方应出隐扉。
<br>
<br>　　卷691_67  「旅寓书事」杜荀鹤
<br>
<br>　　日日惊身事，凄凄欲断魂。时清不自立，发白傍谁门。
<br>
<br>　　中路残秋雨，空山一夜猿。公卿得见面，怀抱细难言。
<br>
<br>　　卷691_68  「舟行晚泊江上寺」杜荀鹤
<br>
<br>　　久劳风水上，禅客喜相依。挂衲虽无分，修心未觉非。
<br>
<br>　　日沈山虎出，钟动寺禽归。月上潮平后，谈空渐入微。
<br>
<br>　　卷691_69  「长林山中闻贼退寄孟明府」杜荀鹤
<br>
<br>　　一县今如此，残民数不多。也知贤宰切，争奈乱兵何。
<br>
<br>　　皆自干戈达，咸思雨露和。应怜住山者，头白未登科。
<br>
<br>　　卷691_70  「泗上客思」杜荀鹤
<br>
<br>　　痛饮复高歌，愁终不奈何。家山随日远，身事逐年多。
<br>
<br>　　没雁云横楚，兼蝉柳夹河。此心闲未得，到处被诗磨。
<br>
<br>　　卷691_71  「寄同人」杜荀鹤
<br>
<br>　　尽与贫为患，唯余即不然。四方无静处，百口度荒年。
<br>
<br>　　白发生闲事，新诗出数联。时情竟如此，不免却归田。
<br>
<br>　　卷691_72  「下第出关投郑拾遗」杜荀鹤
<br>
<br>　　丹霄桂有枝，未折未为迟。况是孤寒士，兼行苦涩诗。
<br>
<br>　　杏园人醉日，关路独归时。更卜深知意，将来拟荐谁。
<br>
<br>　　卷691_73  「塞上」杜荀鹤
<br>
<br>　　草白河冰合，蕃戎出掠频。戍楼三号火，探马一条尘。
<br>
<br>　　战士风霜老，将军雨露新。封侯不由此，何以慰征人。
<br>
<br>　　卷691_74  「别敬侍郎」杜荀鹤
<br>
<br>　　交道有寒暑，在人无古今。与君中夜话，尽我一生心。
<br>
<br>　　所向未得志，岂惟空解吟。何当重相见，旧隐白云深。
<br>
<br>　　卷691_75  「送青阳李明府」杜荀鹤
<br>
<br>　　善政无惭色，吟归似等闲。惟将六幅绢，写得九华山。
<br>
<br>　　求理头空白，离京债未还。仍闻猿与鹤，都在一船间。
<br>
<br>　　卷691_76  「将游湘湖有作」杜荀鹤
<br>
<br>　　一家相别意，不得不潸然。远作南方客，初登上水船。
<br>
<br>　　岳钟思冷梦，湘月少残篇。便有归来计，风波亦隔年。
<br>
<br>　　卷691_77  「送姚庭」杜荀鹤
<br>
<br>　　脱衣将换酒，对酌话何之。雨后秋萧索，天涯晚别离。
<br>
<br>　　人生无此恨，鬓色不成丝。未得重相见，看君马上诗。
<br>
<br>　　卷691_78  「投李大夫」杜荀鹤
<br>
<br>　　自小僻于诗，篇篇恨不奇。苦吟无暇日，华发有多时。
<br>
<br>　　进取门难见，升沈命未知。秋风夜来急，还恐到京迟。
<br>
<br>　　卷691_79  「贻里中同志」杜荀鹤
<br>
<br>　　乡里为儒者，唯君见我心。诗书常共读，雨雪亦相寻。
<br>
<br>　　贫贱志气在，子孙交契深。古人犹晚达，况未鬓霜侵。
<br>
<br>　　卷691_80  「江上送韦彖先辈」杜荀鹤
<br>
<br>　　不易为离抱，江天即见鸿。暮帆何处落，凉月与谁同。
<br>
<br>　　木叶新霜后，渔灯夜浪中。时难慎行止，吾道利于穷。
<br>
<br>　　卷691_81  「维扬逢诗友张乔」杜荀鹤
<br>
<br>　　天下方多事，逢君得话诗。直应吾道在，未觉国风衰。
<br>
<br>　　生计吟消日，人情醉过时。雅篇三百首，留作后来师。
<br>
<br>　　卷691_82  「秋晨有感」杜荀鹤
<br>
<br>　　木叶落时节，旅人初梦惊。钟才枕上尽，事已眼前生。
<br>
<br>　　吟发不长黑，世交无久情。且将公道约，未忍便归耕。
<br>
<br>　　卷691_83  「秋日山中寄李处士」杜荀鹤
<br>
<br>　　吾辈道何穷，寒山细雨中。儿童书懒读，果栗树将空。
<br>
<br>　　言论关时务，篇章见国风。升平犹可用，应不废为公。
<br>
<br>　　卷691_84  「晚泊金陵水亭」杜荀鹤
<br>
<br>　　江亭当废国，秋景倍萧骚。夕照残荒垒，寒潮涨古濠。
<br>
<br>　　就田看鹤劣，隔水见僧高。无限前朝事，醒吟易觉劳。
<br>
<br>　　卷691_85  「钱塘别罗隐」杜荀鹤
<br>
<br>　　故国看看远，前程计在谁。五更听角后，一叶渡江时。
<br>
<br>　　吾道天宁丧，人情日可疑。西陵向西望，双泪为君垂。
<br>
<br>　　卷691_86  「山中贻同志」杜荀鹤
<br>
<br>　　君贫我亦贫，为善喜为邻。到老如今日，无心愧古人。
<br>
<br>　　闭门非傲世，守道是谋身。别有同山者，其如未可亲。
<br>
<br>　　卷691_87  「秋日怀九华旧居」杜荀鹤
<br>
<br>　　吾道在五字，吾身宁陆沈。凉生中夜雨，病起故山心。
<br>
<br>　　烛共寒酸影，蛩添苦楚吟。何当遂归去，一径入松林。
<br>
<br>　　卷691_88  「江岸秋思」杜荀鹤
<br>
<br>　　驱马傍江行，乡愁步步生。举鞭挥柳色，随手失蝉声。
<br>
<br>　　秋稼缘长道，寒云约古城。家贫遇丰岁，无地可归耕。
<br>
<br>　　卷691_89  「哭刘德仁」杜荀鹤
<br>
<br>　　贾岛还如此，生前不见春。岂能诗苦者，便是命羁人。
<br>
<br>　　家事因吟失，时情碍国亲。多应衔恨骨，千古不为尘。
<br>
<br>　　卷691_90  「经青山吊李翰林」杜荀鹤
<br>
<br>　　何为先生死，先生道日新。青山明月夜，千古一诗人。
<br>
<br>　　天地空销骨，声名不傍身。谁移耒阳冢，来此作吟邻。
<br>
<br>　　卷691_91  「下第东归别友人」杜荀鹤
<br>
<br>　　不得同君住，当春别帝乡。年华落第老，岐路出关长。
<br>
<br>　　芳草缘流水，残花向夕阳。怀亲暂归去，非是钓沧浪。
<br>
<br>　　卷691_92  「秋宿诗僧云英房因赠」杜荀鹤
<br>
<br>　　贾岛怜无可，都缘数句诗。君虽是后辈，我谓过当时。
<br>
<br>　　溪浪和星动，松阴带鹤移。同吟到明坐，此道淡谁知。
<br>
<br>　　卷691_93  「送人宰吴县」杜荀鹤
<br>
<br>　　海涨兵荒后，为官合动情。字人无异术，至论不如清。
<br>
<br>　　草履随船卖，绫梭隔水鸣。唯持古人意，千里赠君行。
<br>
<br>　　卷691_94  「读友人诗」杜荀鹤
<br>
<br>　　君诗通大雅，吟觉古风生。外却浮华景，中含教化情。
<br>
<br>　　名应高日月，道可润公卿。莫以孤寒耻，孤寒达更荣。
<br>
<br>　　卷691_95  「登山寺」杜荀鹤
<br>
<br>　　山半一山寺，野人秋日登。就中偏爱石，独上最高层。
<br>
<br>　　有果猿攀树，无斋鸽看僧。儒门自多事，来此复何能。
<br>
<br>　　卷691_96  「辞九江李郎中入关」杜荀鹤
<br>
<br>　　帝里无相识，何门迹可亲。愿开言重口，荐与分深人。
<br>
<br>　　卷许新诗出，家怜旧业贫。今从九江去，应免更迷津。
<br>
<br>　　卷691_97  「江南逢李先辈」杜荀鹤
<br>
<br>　　李杜复李杜，彼时逢此时。干戈侵帝里，流落向天涯。
<br>
<br>　　岁月消于酒，平生断在诗。怀才不得志，只恐满头丝。
<br>
<br>　　卷691_98  「秋日寄吟友」杜荀鹤
<br>
<br>　　闲坐细思量，唯吟不可忘。食无三亩地，衣绝一株桑。
<br>
<br>　　蝉树生寒色，渔潭落晓光。青云旧知己，未许钓沧浪。
<br>
<br>　　卷691_99  「江上与从弟话别」杜荀鹤
<br>
<br>　　相逢尽说归，早晚遂归期。流水多通处，孤舟少住时。
<br>
<br>　　干人不得已，非我欲为之。及此终无愧，其如道在兹。
<br>
<br>　　卷691_100  「送友人游南海」杜荀鹤
<br>
<br>　　南海南边路，君游只为贫。山川多少地，郡邑几何人。
<br>
<br>　　花鸟名皆别，寒暄气不均。相期早晚见，莫待瘴侵身。
<br>
<br>　　卷691_101  「赠聂尊师」杜荀鹤
<br>
<br>　　诗道将仙分，求之不可求。非关从小学，应是数生修。
<br>
<br>　　蟾桂云梯折，鳌山鹤驾游。他年两成事，堪喜是邻州。
<br>
<br>　　卷691_102  「旅感」杜荀鹤
<br>
<br>　　白发根丛出，镊频愁不开。自怜空老去，谁信苦吟来。
<br>
<br>　　客路东西阔，家山早晚回。翻思钓鱼处，一雨一层苔。
<br>
<br>　　卷691_103  「寄益阳武灌明府」杜荀鹤
<br>
<br>　　县称诗人理，无嫌日寂寥。溪山入城郭，户口半渔樵。
<br>
<br>　　月满弹琴夜，花香漉酒朝。相思不相见，烟水路迢迢。
<br>
<br>　　卷691_104  「湘中秋日呈所知」杜荀鹤
<br>
<br>　　四海无寸土，一生惟苦吟。虚垂异乡泪，不滴别人心。
<br>
<br>　　雨色凋湘树，滩声下塞禽。求归归未得，不是掷光阴。
<br>
<br>　　卷691_105  「苦吟」杜荀鹤
<br>
<br>　　世间何事好，最好莫过诗。一句我自得，四方人已知。
<br>
<br>　　生应无辍日，死是不吟时。始拟归山去，林泉道在兹。
<br>
<br>　　卷691_106  「闽中别所知」杜荀鹤
<br>
<br>　　触目生归思，那堪路七千。腊中离此地，马上见明年。
<br>
<br>　　郡邑溪山巧，寒暄日月偏。自疑双鬓雪，不似到南天。
<br>
<br>　　卷691_107  「塞上伤战士」杜荀鹤
<br>
<br>　　战士说辛勤，书生不忍闻。三边远天子，一命信将军。
<br>
<br>　　野火烧人骨，阴风卷阵云。其如禁城里，何以重要勋。
<br>
<br>　　卷691_108  「春日访独孤处士」杜荀鹤
<br>
<br>　　地僻春来静，深宜长者居。好花都待晚，修竹不妨疏。
<br>
<br>　　雁入湘江食，人侵晓色锄。似君无学处，头白道如初。
<br>
<br>　　卷691_109  「哭友人」杜荀鹤
<br>
<br>　　病向名场得，终为善误身。无儿承后嗣，有女托何人。
<br>
<br>　　葬礼难求备，交情好者贫。惟馀旧文集，一览一沾巾。
<br>
<br>　　卷691_110  「新栽竹」杜荀鹤
<br>
<br>　　逼撇蕴ι，因栽十数茎。窗风从此冷，诗思当时清。
<br>
<br>　　酒入杯中影，棋添局上声。不同桃与李，潇洒伴书生。
<br>
<br>　　卷691_111  「送吴蜕下第入蜀」杜荀鹤
<br>
<br>　　下第言之蜀，那愁举别杯。难兄方在幕，上相复怜才。
<br>
<br>　　鸟径盘春霭，龙湫发夜雷。临邛无久恋，高桂待君回。
<br>
<br>　　卷691_112  「乱后归山」杜荀鹤
<br>
<br>　　乱世归山谷，征鼙喜不闻。诗书犹满架，弟侄未为军。
<br>
<br>　　山犬眠红叶，樵童唱白云。此心非此志，终拟致明君。
<br>
<br>　　卷691_113  「题著禅师」杜荀鹤
<br>
<br>　　大道本无幻，常情自有魔。人皆迷著此，师独悟如何。
<br>
<br>　　为岳开窗阔，因虫长草多。说空空说得，空得到维摩。
<br>
<br>　　卷691_114  「春日闲居即事」杜荀鹤
<br>
<br>　　未得青云志，春同秋日情。花开如叶落，莺语似蝉鸣。
<br>
<br>　　道合和贫守，诗堪与命争。饥寒是吾事，断定不归耕。
<br>
<br>　　卷691_115  「秋宿栖贤寺怀友人」杜荀鹤
<br>
<br>　　一宿三秋寺，闲忙与晓分。细泉山半落，孤客夜深闻。
<br>
<br>　　鹤去巢盛月，龙潜穴拥云。苦吟方见景，多恨不同君。
<br>
<br>　　卷691_116  「乱后再逢汪处士」杜荀鹤
<br>
<br>　　如君真道者，乱世有闲情。每别不知处，见来长后生。
<br>
<br>　　药非因病服，酒不为愁倾。笑我于身苦，吟髭白数茎。
<br>
<br>　　卷691_117  「山中喜与故交宿话」杜荀鹤
<br>
<br>　　远地能相访，何惭事力微。山中深夜坐，海内故交稀。
<br>
<br>　　村酒沽来浊，溪鱼钓得肥。贫家只如此，未可便言归。
<br>
<br>　　卷691_118  「观棋」杜荀鹤
<br>
<br>　　对面不相见，用心同用兵。算人常欲杀，顾己自贪生。
<br>
<br>　　得势侵吞远，乘危打劫赢。有时逢敌手，当局到深更。
<br>
<br>　　卷691_119  「送人宰德清」杜荀鹤
<br>
<br>　　乱世人多事，耕桑或失时。不闻宽赋敛，因此转流离。
<br>
<br>　　天意未如是，君心无自欺。能依四十字，可立德清碑。
<br>
<br>　　卷691_120  「寄窦处士」杜荀鹤
<br>
<br>　　漳水醉中别，今来犹未醒。半生因酒废，大国几时宁。
<br>
<br>　　海畔将军柳，天边处士星。游人不可见，春入乱山青。
<br>
<br>　　卷691_121  「题历山舜词（山有庙，呼为帝二子，多变妖异为时所敬）」杜荀鹤
<br>
<br>　　昔舜曾耕地，遗风日寂寥。世人那肯祭，大圣不兴妖。
<br>
<br>　　殿宇秋霖坏，杉松野火烧。时讹竞淫祀，丝竹醉山魈。
<br>
<br>　　卷691_122  「赠李蒙叟」杜荀鹤
<br>
<br>　　在我成何事，逢君更劝吟。纵饶不得力，犹胜别劳心。
<br>
<br>　　凡事有兴废，诗名无古今。百年能几日，忍不惜光阴。
<br>
<br>　　卷691_123  「维扬冬末寄幕中二从事」杜荀鹤
<br>
<br>　　闻道长溪尉，相留一馆闲。□□□□□，尚隔几重山。
<br>
<br>　　为旅春风外，怀人夜雨间。年来疏览镜，怕见减朱颜。
<br>
<br>　　卷691_124  「和吴太守罢郡山村偶题二首」杜荀鹤
<br>
<br>　　罢郡饶山兴，村家不惜过。官情随日薄，诗思入秋多。
<br>
<br>　　野兽眠低草，池禽浴动荷。眼前馀政在，不似有干戈。
<br>
<br>　　快活田翁辈，常言化育时。纵饶稽岁月，犹说向孙儿。
<br>
<br>　　茅屋梁和节，茶盘果带枝。相传终不忘，何必立生祠。
<br>
<br>　　卷691_125  「乱后送友人归湘中」杜荀鹤
<br>
<br>　　家枕三湘岸，门前即钓矶。渔竿壮岁别，鹤发乱时归。
<br>
<br>　　岳暖无猿叫，江春有燕飞。平生书剑在，莫便学忘机。
<br>
<br>　　卷691_126  「送紫阳僧归庐岳旧寺」杜荀鹤
<br>
<br>　　紫衣明主赠，归寺感先师。受业恩难报，开堂影不知。
<br>
<br>　　松风欹枕夜，山雪下楼时。此际无人会，微吟复敛眉。
<br>
<br>　　卷691_127  「和刘评事送海禅和归山」杜荀鹤
<br>
<br>　　衲外元无象，言寻那路寻。问禅将底说，传印得何心。
<br>
<br>　　未了群山浅，难休一室深。伏魔宁是兽，巢顶亦非禽。
<br>
<br>　　观色风驱雾，听声雪洒林。凡归是归处，不必指高岑。
<br>
<br>　　卷691_128  「御沟柳」杜荀鹤
<br>
<br>　　律到御沟春，沟边柳色新。细笼穿禁水，轻拂入朝人。
<br>
<br>　　日近韶光早，天低圣泽匀。谷莺栖未稳，宫女画难真。
<br>
<br>　　楚国空摇浪，隋堤暗惹尘。如何帝城里，先得覆龙津。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
