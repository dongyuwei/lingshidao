<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百五十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百五十五
<br>
<br>　　卷555_1  「校猎曲」马戴
<br>
<br>　　楚子畋郊野，布罟笼天涯。浮云张作罗，万草结成D.
<br>
<br>　　意在绝飞鸟，臂弓腰镆铘。远将射勾践，次欲诛夫差。
<br>
<br>　　壮志一朝尽，他□□繁华。当时能猎贤，保国兼保家。
<br>
<br>　　卷555_2  「蛮家」马戴
<br>
<br>　　领得卖珠钱，还归铜柱边。看儿调小象，打鼓放新船。
<br>
<br>　　醉后眠神树，耕时语瘴烟。又逢衰蹇老，相问莫知年。
<br>
<br>　　卷555_3  「春思」马戴
<br>
<br>　　初日照杨柳，玉楼含翠阴。啼春独鸟思，望远佳人心。
<br>
<br>　　幽怨贮瑶瑟，韶光凝碧林。所思曾不见，芳草意空深。
<br>
<br>　　卷555_4  「送从叔赴南海幕」马戴
<br>
<br>　　洞庭秋色起，哀更难闻。身往海边郡，帆悬天际云。
<br>
<br>　　炎州罗翠鸟，瘴岭控蛮军。信息来非易，堪悲此路分。
<br>
<br>　　卷555_5  「江行留别」马戴
<br>
<br>　　吴楚半秋色，渡江逢苇花。云侵帆影尽，风逼雁行斜。
<br>
<br>　　返照开岚翠，寒潮荡浦沙。余将何所往，海峤拟营家。
<br>
<br>　　卷555_6  「将别寄友人」马戴
<br>
<br>　　帝乡归未得，辛苦事羁游。别馆一尊酒，客程千里秋。
<br>
<br>　　霜风红叶寺，夜雨白O洲。长恐此时泪，不禁和恨流。
<br>
<br>　　卷555_7  「客行」马戴
<br>
<br>　　路岐长不尽，客恨杳难通。芦荻晚汀雨，柳花南浦风。
<br>
<br>　　乱钟嘶马急，残日半帆红。却羡渔樵侣，闲歌落照中。
<br>
<br>　　卷555_8  「过野叟居」马戴
<br>
<br>　　野人闲种树，树老野人前。居止白云内，渔樵沧海边。
<br>
<br>　　呼儿采山药，放犊饮溪泉。自著养生论，无烦忧暮年。
<br>
<br>　　卷555_9  「答光州王使君」马戴
<br>
<br>　　信来淮上郡，楚岫入秦云。自顾为儒者，何由答使君。
<br>
<br>　　蜕风蝉半失，阻雨雁频闻。欲识平生分，他时别纪勋。
<br>
<br>　　卷555_10  「下第再过崔邵池阳居」马戴
<br>
<br>　　岂无故乡路，路远未成归。关内相知少，海边来信稀。
<br>
<br>　　离云空石穴，芳草偃郊扉。谢子一留宿，此心聊息机。
<br>
<br>　　卷555_11  「夕次淮口」马戴
<br>
<br>　　天涯秋光尽，木末群鸟还。夜久游子息，月明岐路闲。
<br>
<br>　　风生淮水上，帆落楚云间。此意竟谁见，行行非故关。
<br>
<br>　　卷555_12  「落日怅望」马戴
<br>
<br>　　孤云与归鸟，千里片时间。念我一何滞，辞家久未还。
<br>
<br>　　微阳下乔木，远色隐秋山。临水不敢照，恐惊平昔颜。
<br>
<br>　　卷555_13  「早发故山作」马戴
<br>
<br>　　云门夹峭石，石路荫长松。谷响猿相应，山深水复重。
<br>
<br>　　餐霞人不见，采药客犹逢。独宿灵潭侧，时闻岳顶钟。
<br>
<br>　　卷555_14  「下第别郜扶（一作大，一作秩）」马戴
<br>
<br>　　穷途别故人，京洛泣风尘。在世即应老，他乡又欲春。
<br>
<br>　　平生空志学，晚岁拙谋身。静话归休计，唯将海上亲。
<br>
<br>　　卷555_15  「寄终南真空禅师」马戴
<br>
<br>　　闲想白云外，了然清净僧。松门山半寺，夜雨佛前灯。
<br>
<br>　　此境可长住，浮生自不能。一从林下别，瀑布几成冰。
<br>
<br>　　卷555_16  「长安寓居寄赠贾岛（一作长安赠贾岛）」马戴
<br>
<br>　　岁暮见华发，平生志半空。孤云不我弃，归隐与谁同。
<br>
<br>　　枉道紫宸谒，妨栽丹桂丛。何如随野鹿，栖止石岩中。
<br>
<br>　　卷555_17  「秋郊夕望」马戴
<br>
<br>　　度鸟向栖急，阴虫逢夜多。馀霞媚秋汉，迥月濯沧波。
<br>
<br>　　蔓草将萎绝，流年其奈何。耿然摇落思，独酌不成歌。
<br>
<br>　　卷555_18  「赠越客」马戴
<br>
<br>　　故国波涛隔，明时已久留。献书双阙晚，看月五陵秋。
<br>
<br>　　南棹何时返，长江忆共游。遥知钓船畔，相望在汀洲。
<br>
<br>　　卷555_19  「送顾非熊下第归江南」马戴
<br>
<br>　　无成西别秦，返驾江南春。草际楚田雁，舟中吴苑人。
<br>
<br>　　残云挂绝岛，迥树入通津。想到长洲日，门前多白O.
<br>
<br>　　卷555_20  「F上劝旧友」马戴
<br>
<br>　　斗酒故人同，长歌起北风。斜阳高垒闭，秋角暮山空。
<br>
<br>　　雁叫寒流上，萤飞薄雾中。坐来生白发，况复久从戎。
<br>
<br>　　卷555_21  「送狄参军赴杭州」马戴
<br>
<br>　　新官非次受，圣主宠前勋。关雪发车晚，风涛挂席闻。
<br>
<br>　　海门山叠翠，湖岸郡藏云。执简从公后，髯参岂胜君。
<br>
<br>　　卷555_22  「过故人所迁新居」马戴
<br>
<br>　　金马诏何晚，茂陵居近修。客来云雨散，鸟下梧桐秋。
<br>
<br>　　迥汉衔天阙，遥泉响御沟。坐看凉月上，为子一淹留。
<br>
<br>　　卷555_23  「落照（一作耿诗）」马戴
<br>
<br>　　照曜天山外，飞鸦几共过。微红拂秋汉，片白透长波。
<br>
<br>　　影促寒汀薄，光残古木多。金霞与云气，散漫复相和。
<br>
<br>　　卷555_24  「宿崔邵池阳别墅」马戴
<br>
<br>　　杨柳色已改，郊原日复低。烟生寒渚上，霞散乱山西。
<br>
<br>　　待月人相对，惊风雁不齐。此心君莫问，旧国去将迷。
<br>
<br>　　卷555_25  「楚江怀古三首」马戴
<br>
<br>　　露气寒光集，微阳下楚丘。猿啼洞庭树，人在木兰舟。
<br>
<br>　　广泽生明月，苍山夹乱流。云中君不降，竟夕自悲秋。
<br>
<br>　　惊鸟去无际，寒蛩鸣我傍。芦洲生早雾，兰隰下微霜。
<br>
<br>　　列宿分穷野，空流注大荒。看山候明月，聊自整云装。
<br>
<br>　　野风吹蕙带，骤雨滴兰桡。屈宋魂冥寞，江山思寂寥。
<br>
<br>　　阴霓侵晚景，海树入回潮。欲折寒芳荐，明神讵可招。
<br>
<br>　　卷555_26  「远水」马戴
<br>
<br>　　荡漾空沙际，虚明入远天。秋光照不极，鸟影去无边。
<br>
<br>　　势引长云断，波轻片雪连。汀洲杳难到，万古覆苍烟。
<br>
<br>　　卷555_27  「夕发宁寄从弟（一作寄舒从事）」马戴
<br>
<br>　　半酣走马别，别后锁边城。日落月未上，鸟栖人独行。
<br>
<br>　　方驰故国恋，复怆长年情。入夜不能息，何当闲此生。
<br>
<br>　　卷555_28  「赠别北客」马戴
<br>
<br>　　君生游侠地，感激气何高。饮尽玉壶酒，赠留金错刀。
<br>
<br>　　雁关飞霰雪，鲸海落云涛。决去如征鸟，离心空自劳。
<br>
<br>　　卷555_29  「夜下湘中」马戴
<br>
<br>　　洞庭人夜别，孤棹下湘中。露洗寒山遍，波摇楚月空。
<br>
<br>　　密林飞暗，广泽发鸣鸿。行值扬帆者，江分又不同。
<br>
<br>　　卷555_30  「送吕郎中牧东海郡」马戴
<br>
<br>　　假道经淮泗，樯乌集隼。芜城沙I接，波岛石林疏。
<br>
<br>　　海鹤空庭下，夷人远岸居。山乡足遗老，伫听荐贤书。
<br>
<br>　　卷555_31  「山行偶作」马戴
<br>
<br>　　缘危路忽穷，投宿值樵翁。鸟下山含暝，蝉鸣露滴空。
<br>
<br>　　石门斜月入，云窦暗泉通。寂寞生幽思，心疑旧隐同。
<br>
<br>　　卷555_32  「巴江夜猿」马戴
<br>
<br>　　日饮巴江水，还啼巴岸边。秋声巫峡断，夜影楚云连。
<br>
<br>　　露滴青枫树，山空明月天。谁知泊船者，听此不能眠。
<br>
<br>　　卷555_33  「送田使君牧蔡州」马戴
<br>
<br>　　主意思政理，牧人官不轻。树多淮右地，山远汝南城。
<br>
<br>　　望稼周田隔，登楼楚月生。悬知蒋亭下，渚鹤伴闲行。
<br>
<br>　　卷555_34  「雀台怨」马戴
<br>
<br>　　魏宫歌舞地，蝶戏鸟还鸣。玉座人难到，铜台雨滴平。
<br>
<br>　　西陵树不见，漳浦草空生。万恨尽埋此，徒悬千载名。
<br>
<br>　　卷555_35  「早发故园」马戴
<br>
<br>　　语别在中夜，登车离故乡。曙钟寒出岳，残月迥凝霜。
<br>
<br>　　风柳条多折，沙云气尽黄。行逢海西雁，零落不成行。
<br>
<br>　　卷555_36  「赠别江客」马戴
<br>
<br>　　湘中有岑穴，君去挂帆过。露细蒹葭广，潮回岛屿多。
<br>
<br>　　汀洲延夕照，枫叶坠寒波。应使同渔者，生涯许钓歌。
<br>
<br>　　卷555_37  「宿翠微寺」马戴
<br>
<br>　　处处松阴满，樵开一径通。鸟归云壑静，僧语石楼空。
<br>
<br>　　积翠含微月，遥泉韵细风。经行心不厌，忆在故山中。
<br>
<br>　　卷555_38  「霁后寄白阁僧」马戴
<br>
<br>　　苍翠霾高雪，西峰鸟外看。久披山衲坏，孤坐石床寒。
<br>
<br>　　盥手水泉滴，燃灯夜烧残。终期老云峤，煮药伴中餐。
<br>
<br>　　卷555_39  「送僧归金山寺」马戴
<br>
<br>　　金陵山色里，蝉急向秋分。迥寺横洲岛，归僧渡水云。
<br>
<br>　　夕阳依岸尽，清磬隔潮闻。遥想禅林下，炉香带月焚。
<br>
<br>　　卷555_40  「新秋雨霁宿王处士东郊」马戴
<br>
<br>　　夕阳逢一雨，夜木洗清阴。露气竹窗静，秋光云月深。
<br>
<br>　　煎尝灵药味，话及故山心。得意两不寐，微风生玉琴。
<br>
<br>　　卷555_41  「关山曲二首」马戴
<br>
<br>　　金甲耀兜鍪，黄金拂紫骝。叛羌旗下戮，陷壁夜中收。
<br>
<br>　　霜霰戎衣月，关河碛气秋。箭疮殊未合，更遣击兰州。
<br>
<br>　　火发龙山北，中宵易左贤。勒兵临汉水，惊雁散胡天。
<br>
<br>　　木落防河急，军孤受敌偏。犹闻汉皇怒，按剑待开边。
<br>
<br>　　卷555_42  「塞下曲二首」马戴
<br>
<br>　　旌旗倒北风，霜霰逐南鸿。夜救龙城急，朝焚虏帐空。
<br>
<br>　　骨销金镞在，鬓改玉关中。却想羲轩氏，无人尚战功。
<br>
<br>　　广漠云凝惨，日斜飞霰生。烧山搜猛兽，伏道击回兵。
<br>
<br>　　风折旗竿曲，沙埋树杪平。黄云飞旦夕，偏奏苦寒声。
<br>
<br>　　卷555_43  「广陵曲」马戴
<br>
<br>　　葱茏桂树枝，高系黄金羁。叶隐青蛾翠，花飘白玉墀。
<br>
<br>　　上鸣间关鸟，下醉游侠儿。炀帝国已破，此中都不知。
<br>
<br>　　卷555_44  「送人游蜀」马戴
<br>
<br>　　别离杨柳陌，迢递蜀门行。若听清猿后，应多白发生。
<br>
<br>　　虹霓侵栈道，风雨杂江声。过尽愁人处，烟花是锦城。
<br>
<br>　　卷555_45  「宿无可上人房（一作宿翠微寺）」马戴
<br>
<br>　　稀逢息心侣，细话远山期。河汉秋深夜，杉梧露滴时。
<br>
<br>　　风传林磬响，月掩草堂迟。坐卧禅心在，浮生皆不知。
<br>
<br>　　卷555_46  「旅次夏州」马戴
<br>
<br>　　嘶马发相续，行次夏王台。锁郡云阴暮，鸣笳烧色来。
<br>
<br>　　霜繁边上宿，鬓改碛中回。怅望胡沙晓，惊蓬朔吹催。
<br>
<br>　　卷555_47  「同庄秀才宿镇星观」马戴
<br>
<br>　　的的星河落，沾苔复洒松。湿光微泛草，石翠澹摇峰。
<br>
<br>　　野观云和月，秋城漏间钟。知君亲此境，九陌少相逢。
<br>
<br>　　卷555_48  「鹳雀楼晴望」马戴
<br>
<br>　　尧女楼西望，人怀太古时。海波通禹凿，山木闭虞祠。
<br>
<br>　　鸟道残虹挂，龙潭返照移。行云如可驭，万里赴心期。
<br>
<br>　　卷555_49  「赠淮南将」马戴
<br>
<br>　　何事淮南将，功高业未成。风涛辞海郡，雷雨镇山营。
<br>
<br>　　度碛黄云起，防秋白发生。密机曾制敌，忧国更论兵。
<br>
<br>　　塞色侵旗动，寒光锁甲明。自怜心有作，独立望专征。
<br>
<br>　　卷555_50  「寄贾岛」马戴
<br>
<br>　　海上不同来，关中俱久住。寻思别山日，老尽经行树。
<br>
<br>　　志业人未闻，时光鸟空度。风悲汉苑秋，雨滴秦城暮。
<br>
<br>　　佩玉与锵金，非亲亦非故。朱颜枉自毁，明代空相遇。
<br>
<br>　　岁晏各能归，心知旧岐路。
<br>
<br>　　卷555_51  「湘川吊舜」马戴
<br>
<br>　　伊予生好古，吊舜苍梧间。白日坐将没，游波凝不还。
<br>
<br>　　九疑云动影，旷野竹成班。雁集蒹葭渚，猿啼雾露山。
<br>
<br>　　南风吹早恨，瑶瑟怨长闲。元化谁能问，天门恨久关。
<br>
<br>　　卷555_52  「送僧归闽中旧寺」马戴
<br>
<br>　　寺隔海山遥，帆前落叶飘。断猿通楚塞，惊鹭出兰桡。
<br>
<br>　　星月浮波岛，烟萝渡石桥。钟声催野饭，秋色落寒潮。
<br>
<br>　　旧社人多老，闲房树半凋。空林容病士，岁晚待相招。
<br>
<br>　　卷555_53  「寄远」马戴
<br>
<br>　　坐想亲爱远，行嗟天地阔。积疹甘毁颜，沈忧更销骨。
<br>
<br>　　迢迢游子心，望望归云没。乔木非故里，高楼共明月。
<br>
<br>　　夜深秋风多，闻雁来天末。
<br>
<br>　　卷555_54  「经咸阳北原」马戴
<br>
<br>　　秦山曾共转，秦云自舒卷。古来争雄图，到此多不返。
<br>
<br>　　野穴孤坟，农人耕废苑。川长波又逝，日与岁俱晚。
<br>
<br>　　夜入咸阳中，悲吞不能饭。
<br>
<br>　　卷555_55  「冬日寄洛中杨少尹」马戴
<br>
<br>　　黄河岸柳衰，城下度流澌。年长从公懒，天寒入府迟。
<br>
<br>　　家山望几遍，魏阙赴何时。怀古心谁识，应多谒舜祠。
<br>
<br>　　卷555_56  「浙江夜宿」马戴
<br>
<br>　　落帆人更起，露草满汀洲。远啼荒峤，孤萤溺漫流。
<br>
<br>　　积阴开片月，爽气集高秋。去去胡为恋，搴芳时一游。
<br>
<br>　　卷555_57  「寄西岳白石僧」马戴
<br>
<br>　　挂锡中峰上，经行踏石梯。云房出定后，岳月在池西。
<br>
<br>　　峭壁残霞照，欹松积雪齐。年年著山屐，曾得到招提。
<br>
<br>　　卷555_58  「同州冬日陪吴常侍闲宴」马戴
<br>
<br>　　中天白云散，集客郡斋时。陶性聊飞爵，看山忽罢棋。
<br>
<br>　　雪花凝始散，木叶脱无遗。静理良多暇，招邀惬所思。
<br>
<br>　　卷555_59  「答~友人同宿见示」马戴
<br>
<br>　　为客自堪悲，风尘日满衣。承明无计入，旧隐但怀归。
<br>
<br>　　雪积孤城暗，灯残晓角微。相逢喜同宿，此地故人稀。
<br>
<br>　　卷555_60  「题僧禅院（一作题兴善寺英律师院）」马戴
<br>
<br>　　虚室焚香久，禅心悟几生。滤泉侵月起，扫径避虫行。
<br>
<br>　　树隔前朝在，苔滋废渚平。我来风雨夜，像设一灯明。
<br>
<br>　　卷555_61  「怀故山寄贾岛」马戴
<br>
<br>　　心偶羡明代，学诗观国风。自从来阙下，未胜在山中。
<br>
<br>　　丹桂日应老，白云居久空。谁能谢时去，聊与此生同。
<br>
<br>　　卷555_62  「灞上秋居」马戴
<br>
<br>　　灞原风雨定，晚见雁行频。落叶他乡树，寒灯独夜人。
<br>
<br>　　空园白露滴，孤壁野僧邻。寄卧郊扉久，何门致此身。
<br>
<br>　　卷555_63  「寄崇德里居作」马戴
<br>
<br>　　扫君园林地，泽我清凉襟。高鸟云路晚，孤蝉杨柳深。
<br>
<br>　　风微汉宫漏，月迥秦城砧。光景坐如此，徒怀经济心。
<br>
<br>　　卷555_64  「河梁别」马戴
<br>
<br>　　河梁送别者，行哭半非亲。此路足征客，胡天多杀人。
<br>
<br>　　金照离思，宝瑟凝残春。早晚期相见，垂杨凋复新。
<br>
<br>　　卷555_65  「留别定襄卢军事」马戴
<br>
<br>　　行行与君别，路在雁门西。秋色见边草，军声闻戍鼙。
<br>
<br>　　酣歌击宝剑，跃马上金堤。归去咸阳里，平生志不迷。
<br>
<br>　　卷555_66  「送杜秀才东游」马戴
<br>
<br>　　羁游年复长，去日值秋残。草出函关白，云藏野渡寒。
<br>
<br>　　鸿多霜雪重，山广道途难。心事何人识，斗牛应数看。
<br>
<br>　　卷555_67  「怀黄颇」马戴
<br>
<br>　　有客南浮去，平生与我同。炎州结遥思，芳杜采应空。
<br>
<br>　　秦雁归侵月，湘猿戏枫。期君翼明代，未可恋山中。
<br>
<br>　　卷555_68  「陇上独望」马戴
<br>
<br>　　斜日挂边树，萧萧独望间。阴云藏汉垒，飞火照胡山。
<br>
<br>　　陇首行人绝，河源夕鸟还。谁为立勋者，可惜宝刀闲。
<br>
<br>　　卷555_69  「长安书怀」马戴
<br>
<br>　　岐路今如此，还堪恸哭频。关中成久客，海上老诸亲。
<br>
<br>　　谷口田应废，乡山草又春。年年销壮志，空作献书人。
<br>
<br>　　卷555_70  「邯郸驿楼作」马戴
<br>
<br>　　芜没丛台久，清漳废御沟。蝉鸣河外树，人在驿西楼。
<br>
<br>　　云烧天中赤，山当日落秋。近郊经战后，处处骨成丘。
<br>
<br>　　卷555_71  「别家后次飞狐西即事」马戴
<br>
<br>　　远归从此别，亲爱失天涯。去国频回首，方秋不在家。
<br>
<br>　　鸣蛩闻塞路，冷雁背龙沙。西次桑干曲，洲中见荻花。
<br>
<br>　　卷555_72  「题青龙寺镜公房」马戴
<br>
<br>　　一室意何有，闲门为我开。炉香寒自灭，履雪饭初回。
<br>
<br>　　窗迥孤山入，灯残片月来。禅心方此地，不必访天台。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
