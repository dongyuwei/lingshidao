<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百零九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷三百零九
<br>
<br>　　卷309_1  「寒食寄李补阙」郭郧
<br>
<br>　　兰陵士女满晴川，郊外纷纷拜古埏。万井闾阎皆禁火，
<br>
<br>　　九原松柏自生烟。人间后事悲前事，镜里今年老去年。
<br>
<br>　　介子终知禄不及，王孙谁肯一相怜。
<br>
<br>　　卷309_2  「仲月赏花」韦同则
<br>
<br>　　梅花似雪柳含烟，南地风光腊月前。
<br>
<br>　　把酒且须拚却醉，风流何必待歌筵。
<br>
<br>　　卷309_3  「西亭暇日书怀十二韵献上相公（亭为衡镇蜀时构）」李夷简
<br>
<br>　　胜赏不在远，怃然念玄搜。兹亭有殊致，经始富人侯。
<br>
<br>　　澄澹分沼b，萦回间林丘。荷香夺芳麝，石溜当鸣球。
<br>
<br>　　抚俗来康济，经邦去咨谋。宽明洽时论，惠爱闻m讴。
<br>
<br>　　代斫岂容易，守成获优游。文翁旧学校，子产昔田畴。
<br>
<br>　　琬琰富佳什，池台想旧游。谁言矜改作，曾是日增修。
<br>
<br>　　宪省忝陪属，岷峨嗣徽猷。提携当有路，勿使滞刀州。
<br>
<br>　　卷309_4  「城南访裴氏昆季」李约
<br>
<br>　　相思起中夜，夙驾访柴荆。早雾桑柘隐，晓光溪涧明。
<br>
<br>　　村蹊蒿棘间，往往断新耕。贫野烟火微，昼无乌鸢声。
<br>
<br>　　田头逢饷人，道君南山行。南山千里峰，尽是相思情。
<br>
<br>　　野老无拜揖，村童多裸形。相呼看车马，颜色喜相惊。
<br>
<br>　　荒圃鸡豚乐，雨墙禾莠生。欲君知我来，壁上空书名。
<br>
<br>　　卷309_5  「岁日感怀」李约
<br>
<br>　　曙气变东风，蟾壶夜漏穷。新春几人老，旧历四时空。
<br>
<br>　　身贱悲添岁，家贫喜过冬。称觞惟有感，欢庆在儿童。
<br>
<br>　　卷309_6  「从军行三首」李约
<br>
<br>　　看图闲教阵，画地静论边。乌垒天西戍，鹰姿塞上川。
<br>
<br>　　路长唯算月，书远每题年。无复生还望，翻思未别前。
<br>
<br>　　栅壕三面斗，箭尽举烽频。营柳和烟暮，关榆带雪春。
<br>
<br>　　边城多老将，碛路少归人。杀尽金河卒，年年添塞尘。
<br>
<br>　　候火起雕城，尘沙拥战声。游军藏汉帜，降骑说蕃情。
<br>
<br>　　霜落滹沱浅，秋深太白明。嫖姚方虎视，不觉说添兵。
<br>
<br>　　卷309_7  「赠韦况」李约
<br>
<br>　　我有心中事，不与韦三说。秋夜洛阳城，明月照张八。
<br>
<br>　　卷309_8  「观祈雨」李约
<br>
<br>　　桑条无叶土生烟，箫管迎龙水庙前。
<br>
<br>　　朱门几处看歌舞，犹恐春阴咽管弦。
<br>
<br>　　卷309_9  「江南春」李约
<br>
<br>　　池塘春暖水纹开，堤柳垂丝间野梅。
<br>
<br>　　江上年年芳意早，蓬瀛春色逐潮来。
<br>
<br>　　卷309_10  「过华清宫」李约
<br>
<br>　　君王游乐万机轻，一曲霓裳四海兵。
<br>
<br>　　玉辇升天人已尽，故宫犹有树长生。
<br>
<br>　　卷309_11  「病中宿宜阳馆闻雨」李约
<br>
<br>　　难眠夏夜抵秋赊，帘幔深垂窗烛斜。
<br>
<br>　　风吹桐竹更无雨，白发病人心到家。
<br>
<br> 　　由<a href="http://greatart.51.net转换成TXT格式">http://greatart.51.net转换成TXT格式</a>
<br>
<br> 
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
