<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七十九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷七十九
<br>
<br>　　卷79_1  「棹歌行」骆宾王
<br>
<br>　　写月涂黄罢，凌波拾翠通。镜花摇芰日，衣麝入荷风。
<br>
<br>　　叶密舟难荡，莲疏浦易空。凤媒羞自托，鸳翼恨难穷。
<br>
<br>　　秋帐灯华翠，倡楼粉色红。相思无别曲，并在棹歌中。
<br>
<br>　　卷79_2  「海曲书情」骆宾王
<br>
<br>　　薄游倦千里，劳生负百年。未能槎上汉，讵肯剑游燕。
<br>
<br>　　白云照春海，青山横曙天。江涛让双璧，渭水掷三钱。
<br>
<br>　　坐惜风光晚，长歌独块然。
<br>
<br>　　卷79_3  「蓬莱镇」骆宾王
<br>
<br>　　旅客春心断，边城夜望高。野楼疑海气，白鹭似江涛。
<br>
<br>　　结绶疲三入，承冠泣二毛。将飞怜弱羽，欲济乏轻s.
<br>
<br>　　赖有阳春曲，穷愁且代劳。
<br>
<br>　　卷79_4  「和李明府」骆宾王
<br>
<br>　　传闻叶悬履，飞向洛阳城。驰道临层掖，津门对小平。
<br>
<br>　　霞残疑制锦，云度似飘缨。藻锱私澈，尘虚范甑清。
<br>
<br>　　讵怜冲斗气，犹向匣中鸣。
<br>
<br>　　卷79_5  「春晚从李长史游开道林故山」骆宾王
<br>
<br>　　幽寻极幽壑，春望陟春台。云光栖断树，灵影入仙杯。
<br>
<br>　　古藤依格上，野径约山隈。落蕊翻风去，流莺满树来。
<br>
<br>　　兴阑荀御动，归路起浮埃。
<br>
<br>　　卷79_6  「冬日野望」骆宾王
<br>
<br>　　故人无与晤，安步陟山椒。野静连云卷，川明断雾销。
<br>
<br>　　灵岩闻晓籁，洞浦涨秋潮。三江归望断，千里故乡遥。
<br>
<br>　　劳歌徒自奏，客魂谁为招。
<br>
<br>　　卷79_7  「晚渡黄河」骆宾王
<br>
<br>　　千里寻归路，一苇乱平源。通波连马颊，迸水急龙门。
<br>
<br>　　照日荣光净，惊风瑞浪翻。棹唱临风断，樵讴入听喧。
<br>
<br>　　岸迥秋霞落，潭深夕雾繁。谁堪逝川上，日暮不归魂。
<br>
<br>　　卷79_8  「宿山庄」骆宾王
<br>
<br>　　金陵一超忽，玉烛几还周。露积吴台草，风入郢门楸。
<br>
<br>　　林虚宿断雾，磴险挂悬流。拾青非汉策，化缁类秦裘。
<br>
<br>　　牵迹犹多蹇，劳生未寡尤。独此他乡梦，空山明月秋。
<br>
<br>　　卷79_9  「晚度天山有怀京邑」骆宾王
<br>
<br>　　忽上天山路，依然想物华。云疑上苑叶，雪似御沟花。
<br>
<br>　　行叹戎麾远，坐怜衣带赊。交河浮绝塞，弱水浸流沙。
<br>
<br>　　旅思徒漂梗，归期未及瓜。宁知心断绝，夜夜泣胡笳。
<br>
<br>　　卷79_10  「夕次蒲类津（一作晚泊蒲类）」骆宾王
<br>
<br>　　二庭归望断，万里客心愁。山路犹南属，河源自北流。
<br>
<br>　　晚风连朔气，新月照边秋。灶火通军壁，烽烟上戍楼。
<br>
<br>　　龙庭但苦战，燕颔会封侯。莫作兰山下，空令汉国羞。
<br>
<br>　　卷79_11  「远使海曲春夜多怀」骆宾王
<br>
<br>　　长啸三春晚，端居百虑盈。未安胡蝶梦，遽切鲁禽情。
<br>
<br>　　别岛连寰海，离魂断戍城。流星疑伴使，低月似依营。
<br>
<br>　　怀禄宁期达，牵时匪徇名。艰虞行已远，时迹自相惊。
<br>
<br>　　卷79_12  「早发诸暨」骆宾王
<br>
<br>　　征夫怀远路，夙驾上危峦。薄烟横绝t，轻冻涩回湍。
<br>
<br>　　野雾连空暗，山风入曙寒。帝城临灞澹禹穴枕江干。
<br>
<br>　　橘性行应化，蓬心去不安。独掩穷途泪，长歌行路难。
<br>
<br>　　卷79_13  「望月有所思」骆宾王
<br>
<br>　　九秋凉风肃，千里月华开。圆光随露湛，碎影逐波来。
<br>
<br>　　似霜明玉砌，如镜写珠胎。晚色依关近，边声杂吹哀。
<br>
<br>　　离居分照耀，怨绪共裴徊。自绕南飞羽，空忝北堂才。
<br>
<br>　　卷79_14  「送吴七游蜀」骆宾王
<br>
<br>　　日观分齐壤，星桥接蜀门。桃花嘶别路，竹叶泻离樽。
<br>
<br>　　夏老兰犹茂，秋深柳尚繁。雾销山望迥，风高野听喧。
<br>
<br>　　劳歌徒欲奏，赠别竟无言。唯有当秋月，空照野人园。
<br>
<br>　　卷79_15  「西行别东台详正学士」骆宾王
<br>
<br>　　意气坐相亲，关河别故人。客似秦川上，歌疑易水滨。
<br>
<br>　　塞荒行辨玉，台远尚名轮。泄井怀边将，寻源重汉臣。
<br>
<br>　　上苑梅花早，御沟杨柳新。只应持此曲，别作边城春。
<br>
<br>　　卷79_16  「和王记室从赵王春日游陀山寺」骆宾王
<br>
<br>　　鸟陪访道，鹫岭狎栖真。四禅明静业，三空广胜因。
<br>
<br>　　祥河疏叠涧，慧日皎重轮。叶暗龙宫密，花明鹿苑春。
<br>
<br>　　雕谈筌奥旨，妙辩漱玄津。雅曲终难和，徒自奏巴人。
<br>
<br>　　卷79_17  「夏日夜忆张二」骆宾王
<br>
<br>　　伏枕忧思深，拥膝独长吟。烹鲤无尺素，筌鱼劳寸心。
<br>
<br>　　疏麻空有折，芳桂湛无斟。广庭含夕气，闲宇澹虚阴。
<br>
<br>　　织虫垂夜砌，惊鸟栖暝林。欢娱百年促，羁病一生侵。
<br>
<br>　　讵堪孤月夜，流水入鸣琴。
<br>
<br>　　卷79_18  「寒夜独坐游子多怀简知己」骆宾王
<br>
<br>　　故乡眇千里，离忧积万端。鹑服长悲碎，蜗庐未卜安。
<br>
<br>　　富钩徒有想，贫铗为谁弹。柳秋风叶脆，荷晓露文团。
<br>
<br>　　晚金丛岸菊，馀佩下幽兰。伐木伤心易，维桑归去难。
<br>
<br>　　独有孤明月，时照客庭寒。
<br>
<br>　　卷79_19  「在军中赠先还知己」骆宾王
<br>
<br>　　蓬转俱行役，瓜时独未还。魂迷金阙路，望断玉门关。
<br>
<br>　　献凯多惭霍，论封几谢班。风尘催白首，岁月损红颜。
<br>
<br>　　落雁低秋塞，惊凫起暝湾。胡霜如剑锷，汉月似刀环。
<br>
<br>　　别后边庭树，相思几度攀。
<br>
<br>　　卷79_20  「秋日山行简梁大官」骆宾王
<br>
<br>　　乘马陟层阜，回首睇山川。攒峰衔宿雾，叠t架寒烟。
<br>
<br>　　百重含翠色，一道落飞泉。香吹分岩桂，鲜云抱石莲。
<br>
<br>　　地偏心易远，致默体逾玄。得性虚游刃，忘言已弃筌。
<br>
<br>　　弹冠劳巧拙，结绶倦牵缠。不如从四皓，丘中鸣一弦。
<br>
<br>　　卷79_21  「晚泊江镇」骆宾王
<br>
<br>　　四运移阴律，三翼泛阳侯。荷香销晚夏，菊气入新秋。
<br>
<br>　　夜乌喧粉堞，宿雁下芦洲。海雾笼边徼，江风绕戍楼。
<br>
<br>　　转蓬惊别渚，徙橘怆离忧。魂飞灞陵岸，泪尽洞庭流。
<br>
<br>　　振影希鸿陆，逃名谢蚁丘。还嗟帝乡远，空望白云浮。
<br>
<br>　　卷79_22  「浮槎」骆宾王
<br>
<br>　　昔负千寻质，高临九仞峰。真心凌晚桂，劲节掩寒松。
<br>
<br>　　忽值风飙折，坐为波浪冲。摧残空有恨，拥肿遂无庸。
<br>
<br>　　渤海三千里，泥沙几万重。似舟飘不定，如梗泛何从。
<br>
<br>　　仙客终难托，良工岂易逢。徒怀万乘器，谁为一先容。
<br>
<br>　　卷79_23  「晚泊河曲」骆宾王
<br>
<br>　　三秋倦行役，千里泛归潮。通波竹箭水，轻舸木兰桡。
<br>
<br>　　金堤连曲岸，贝阙影浮桥。水净千年近，星飞五老遥。
<br>
<br>　　叠花开宿浪，浮叶下凉飙。浦荷疏晚，津柳渍寒条。
<br>
<br>　　j惶劳梗泛，凄断倦蓬飘。仙槎不可托，河上独长谣。
<br>
<br>　　卷79_24  「早发淮口望盱眙」骆宾王
<br>
<br>　　养蒙分四渎，习坎奠三荆。徙帝留馀地，封王表旧城。
<br>
<br>　　岸昏涵蜃气，潮满应鸡声。洲迥连沙静，川虚积溜明。
<br>
<br>　　一朝从捧檄，千里倦悬旌。背流桐柏远，逗浦木兰轻。
<br>
<br>　　小山迷隐路，大块切劳生。唯有贞心在，独映寒潭清。
<br>
<br>　　卷79_25  「边城落日」骆宾王
<br>
<br>　　紫塞流沙北，黄图灞水东。一朝辞俎豆，万里逐沙蓬。
<br>
<br>　　候月恒持满，寻源屡凿空。野昏边气合，烽迥戍烟通。
<br>
<br>　　膂力风尘倦，疆场岁月穷。河流控积石，山路远崆峒。
<br>
<br>　　壮志凌苍兕，精诚贯白虹。君恩如可报，龙剑有雌雄。
<br>
<br>　　卷79_26  「宿温城望军营」骆宾王
<br>
<br>　　虏地寒胶折，边城夜柝闻。兵符关帝阙，天策动将军。
<br>
<br>　　塞静胡笳彻，沙明楚练分。风旗翻翼影，霜剑转龙文。
<br>
<br>　　白羽摇如月，青山断若云。烟疏疑卷幔，尘灭似销氛。
<br>
<br>　　投笔怀班业，临戎想顾勋。还应雪汉耻，持此报明君。
<br>
<br>　　卷79_27  「过故宋」骆宾王
<br>
<br>　　旧国千年尽，荒城四望通。云浮非隐帝，日举类游童。
<br>
<br>　　绮琴朝化洽，祥石夜论空。马去遥奔郑，蛇分近带丰。
<br>
<br>　　池文敛束水，竹影漏寒丛。园兔承行月，川禽避断风。
<br>
<br>　　故宋诚难定，从梁事未工。唯当过周客，独愧吴台空。
<br>
<br>　　卷79_28  「边夜有怀」骆宾王
<br>
<br>　　汉地行逾远，燕山去不穷。城荒犹筑怨，碣毁尚铭功。
<br>
<br>　　古戍烟尘满，边庭人事空。夜关明陇月，秋塞急胡风。
<br>
<br>　　倚伏良难定，荣枯岂易通。旅魂劳泛梗，离恨断征蓬。
<br>
<br>　　苏武封犹薄，崔宦不工。惟馀北叟意，欲寄南飞鸿。
<br>
<br>　　卷79_29  「伤祝阿王明府」骆宾王
<br>
<br>　　洛川真气上，重泉惠政融。含章光后烈，继武嗣前雄。
<br>
<br>　　与善良难验，生涯忽易穷。翔凫犹化履，狎雉尚驯童。
<br>
<br>　　钱满荒阶绿，尘浮虚帐红。夏馀将宿草，秋近未惊蓬。
<br>
<br>　　烟晦泉门闭，日尽夜台空。谁堪孤陇外，独听白杨风。
<br>
<br>　　卷79_30  「四月八日题七级」骆宾王
<br>
<br>　　化城分鸟堞，香阁俯龙川。复栋侵黄道，重檐架紫烟。
<br>
<br>　　铭书非晋代，壁画是梁年。霸略今何在，王宫尚岿然。
<br>
<br>　　二帝曾游圣，三卿是偶贤。因兹游胜侣，超彼托良缘。
<br>
<br>　　我出有为界，君登非想天。悠悠青旷里，荡荡白云前。
<br>
<br>　　今日经行处，曲音号盖烟。
<br>
<br>　　卷79_31  「和孙长史秋日卧病」骆宾王
<br>
<br>　　霍第疏天府，潘园近帝台。调弦三妇至，置驿五侯来。
<br>
<br>　　尚想欢娱洽，吁嗟岁月催。金坛分上将，玉帐引瑰材。
<br>
<br>　　决胜鲸波静，腾谋鸟谷开。白云淮水外，紫陌灞陵隈。
<br>
<br>　　节变惊衰柳，笳繁思落梅。调神和玉烛，镌逦罩樘ァ
<br>
<br>　　怅矣欣怀土，居然欲死灰。还因承雅曲，暂喜跃沈鳃。
<br>
<br>　　卷79_32  「饯郑安阳入蜀」骆宾王
<br>
<br>　　彭山折坂外，井络少城隈。地是三巴俗，人非百里材。
<br>
<br>　　畏途君怅望，岐路我裴徊。心赏风烟隔，容华岁月催。
<br>
<br>　　遥遥分凤野，去去转龙媒。遗锦非前邑，鸣琴即旧台。
<br>
<br>　　剑门千仞起，石路五丁开。海客乘槎渡，仙童驭竹回。
<br>
<br>　　魂将离鹤远，思逐断猿哀。唯有双凫舄，飞去复飞来。
<br>
<br>　　卷79_33  「咏怀」骆宾王
<br>
<br>　　少年识事浅，不知交道难。一言芬若桂，四海臭如兰。
<br>
<br>　　宝剑思存楚，金锤许报韩。虚心徒有托，循迹谅无端。
<br>
<br>　　太息关山险，吁嗟岁月阑。忘机殊会俗，守拙异怀安。
<br>
<br>　　阮籍空长啸，刘琨独未欢。十步庭芳敛，三秋陇月团。
<br>
<br>　　槐疏非尽意，松晚夜凌寒。悲调弦中急，穷愁醉里宽。
<br>
<br>　　莫将流水引，空向俗人弹。
<br>
<br>　　卷79_34  「春日离长安客中言怀（一作春霁早行）」骆宾王
<br>
<br>　　年华开早律，霁色荡芳晨。城阙千门晓，山河四望春。
<br>
<br>　　御沟通太液，戚里对平津。宝瑟调中妇，金引上宾。
<br>
<br>　　剧谈推曼倩，惊坐揖陈遵。意气一言合，风期万里亲。
<br>
<br>　　自惟安直道，守拙忌因人。谈器非先木，图荣异后薪。
<br>
<br>　　揶揄惭路鬼，憔悴切波臣。玄草终疲汉，乌裘几滞秦。
<br>
<br>　　生涯无岁月，岐路有风尘。还嗟太行道，处处白头新。
<br>
<br>　　卷79_35  「夕次旧吴」骆宾王
<br>
<br>　　维舟背楚服，振策下吴畿。盛德弘三让，雄图枕九围。
<br>
<br>　　黄池通霸迹，赤壁畅戎威。文物俄迁谢，英灵有盛衰。
<br>
<br>　　行叹鸱夷没，遽惜湛卢飞。地古烟尘暗，年深馆宇稀。
<br>
<br>　　山川四望是，人事一朝非。悬剑空留信，亡珠尚识机。
<br>
<br>　　郑风遥可托，关月眇难依。西北云逾滞，东南气转微。
<br>
<br>　　徒怀伯通隐，多谢买臣归。唯有荒台露，薄暮湿征衣。
<br>
<br>　　卷79_36  「早秋出塞寄东台详正学士」骆宾王
<br>
<br>　　促驾逾三水，长驱望五原。天阶分斗极，地理接楼烦。
<br>
<br>　　溪月明关陇，戎云聚塞垣。山川殊物候，风壤异凉暄。
<br>
<br>　　戍古秋尘合，沙寒宿雾繁。昔余迷学步，投迹忝词源。
<br>
<br>　　兰渚浮延阁，蓬山款禁园。缨陪绂冕，载笔偶_[.
<br>
<br>　　汲冢宁详蠹，秦牢讵辨冤。一朝从篚服，千里骛轻轩。
<br>
<br>　　乡梦随魂断，边声入听喧。南图终铩翮，北上遽催辕。
<br>
<br>　　吊影惭连茹，浮生倦触藩。数奇何以托，桃李自无言。
<br>
<br>　　卷79_37  「幽絷书情通简知己」骆宾王
<br>
<br>　　昔岁逢杨意，观光贵楚材。穴疑丹凤起，场似白驹来。
<br>
<br>　　一命沦骄饵，三缄慎祸胎。不言劳倚伏，忽此遘回。
<br>
<br>　　骢马刑章峻，苍鹰狱吏猜。绝缣非易辨，疑璧果难裁。
<br>
<br>　　揆画惭周道，端忧滞夏台。生涯一灭裂，岐路几裴徊。
<br>
<br>　　青陆春芳动，黄沙旅思催。圆扉长寂寂，疏网尚恢恢。
<br>
<br>　　入阱先摇尾，迷津正曝腮。覆盆徒望日，蛰户未经雷。
<br>
<br>　　霜歇兰犹败，风多木屡摧。地幽蚕室闭，门静雀罗开。
<br>
<br>　　自悯秦冤痛，谁怜楚奏哀。汉阳穷鸟客，梁甫卧龙才。
<br>
<br>　　有气还冲斗，无时会凿坏。莫言韩长孺，长作不然灰。
<br>
<br>　　卷79_38  「久戍边城有怀京邑」骆宾王
<br>
<br>　　扰扰风尘地，遑遑名利途。盈虚一易舛，心迹两难俱。
<br>
<br>　　弱龄小山志，宁期大丈夫。九微光贲玉，千仞忽弹珠。
<br>
<br>　　棘寺游三礼，蓬山r八儒。怀铅惭后进，投笔愿前驱。
<br>
<br>　　北走非通赵，西之似化胡。锦车朝促候，刁斗夜传呼。
<br>
<br>　　战士青丝络，将军黄石符。连星入宝剑，半月上雕弧。
<br>
<br>　　拜井开疏勒，鸣桴动密须。戎机习短蔗，祆静长榆。
<br>
<br>　　季月炎初尽，边亭草早枯。层阴笼古木，穷色变寒芜。
<br>
<br>　　海鹤声嘹唳，城乌尾毕逋。葭繁秋色引，桂满夕轮虚。
<br>
<br>　　行役风霜久，乡园梦想孤。灞池遥夏国，秦海望阳纡。
<br>
<br>　　沙塞三千里，京城十二衢。杨沟连凤阙，槐路拟鸿都。
<br>
<br>　　璧殿规宸象，金堤法斗枢。云浮西北盖，月照东南隅。
<br>
<br>　　宝帐垂连理，银床转辘轳。广筵留上客，丰馔引中厨。
<br>
<br>　　漏缓金徒箭，娇繁玉女壶。秋涛飞喻马，秋水泛仙舻。
<br>
<br>　　意气风云合，言忘道术趋。共矜名已泰，讵肯沫相濡。
<br>
<br>　　有志惭雕朽，无庸类散樗。关山暂超忽，形影叹艰虞。
<br>
<br>　　结网空知羡，图荣岂自诬。忘情同塞马，比德类宛驹。
<br>
<br>　　陇坂肝肠绝，阳关亭候迂。迷魂惊落雁，离恨断飞凫。
<br>
<br>　　春去荣华尽，年来岁月芜。边愁伤郢调，乡思绕吴Q.
<br>
<br>　　河气通中国，山途限外区。相思若可寄，冰泮有衔芦。
<br>
<br>　　卷79_39  「在军登城楼」骆宾王
<br>
<br>　　城上风威冷，江中水气寒。戎衣何日定，歌舞入长安。
<br>
<br>　　卷79_40  「于易水送人」骆宾王
<br>
<br>　　此地别燕丹，壮士发冲冠。昔时人已没，今日水犹寒。
<br>
<br>　　卷79_41  「咏镜」骆宾王
<br>
<br>　　写月无芳桂，照日有花菱。不持光谢水，翻将影学冰。
<br>
<br>　　卷79_42  「挑灯杖」骆宾王
<br>
<br>　　禀质非贪热，焦心岂惮熬。终知不自润，何处用脂膏。
<br>
<br>　　卷79_43  「咏尘」骆宾王
<br>
<br>　　凌波起罗袜，含风染素衣。别有知音调，闻歌应自飞。
<br>
<br>　　卷79_44  「玩初月（一作沈缙谑）」骆宾王
<br>
<br>　　忌满光先缺，乘昏影暂流。既能明似镜，何用曲如钩。
<br>
<br>　　卷79_45  「送别」骆宾王
<br>
<br>　　寒更承夜永，凉夕向秋澄。离心何以赠，自有玉壶冰。
<br>
<br>　　卷79_46  「忆蜀地佳人」骆宾王
<br>
<br>　　东西吴蜀关山远，鱼来雁去两难闻。
<br>
<br>　　莫怪常有千行泪，只为阳台一片云。
<br>
<br>　　卷79_47  「咏鹅（七岁时作）」骆宾王
<br>
<br>　　鹅鹅鹅，曲项向天歌。白毛浮绿水，红掌拨清波。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
