<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百六十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷四百六十
<br>
<br>　　卷460_1  「昨日复今辰」白居易
<br>
<br>　　昨日复今辰，悠悠七十春。所经多故处，却想似前身。
<br>
<br>　　散秩优游老，闲居净洁贫。螺杯中有物，鹤氅上无尘。
<br>
<br>　　解佩收朝带，抽簪换野巾。风仪与名号，别是一生人。
<br>
<br>　　卷460_2  「病疮」白居易
<br>
<br>　　门有医来往，庭无客送迎。病销谈笑兴，老足叹嗟声。
<br>
<br>　　鹤伴临池立，人扶下砌行。脚疮春断酒，那得有心情。
<br>
<br>　　卷460_3  「游赵村杏花」白居易
<br>
<br>　　赵村红杏每年开，十五年来看几回。
<br>
<br>　　七十三人难再到，今春来是别花来。
<br>
<br>　　卷460_4  「刑部尚书致仕」白居易
<br>
<br>　　十五年来洛下居，道缘俗累两何如。迷路心回因向佛，
<br>
<br>　　宦途事了是悬车。全家遁世曾无闷，半俸资身亦有馀。
<br>
<br>　　唯是名衔人不会，毗耶长者白尚书。
<br>
<br>　　卷460_5  「初致仕后戏酬留守牛相公，并呈分司诸寮友」白居易
<br>
<br>　　南北东西无所羁，挂冠自在胜分司。探花尝酒多先到，
<br>
<br>　　拜表行香尽不知。炮笋烹鱼饱餐后，拥袍枕臂醉眠时。
<br>
<br>　　报君一语君应笑，兼亦无心羡保厘。
<br>
<br>　　卷460_6  「问诸亲友」白居易
<br>
<br>　　七十人难到，过三更较稀。占花租野寺，定酒典朝衣。
<br>
<br>　　趁醉春多出，贪欢夜未归。不知亲故口，道我是耶非。
<br>
<br>　　卷460_7  「戏问牛司徒」白居易
<br>
<br>　　抖擞尘缨捋白须，半酣扶起问司徒。
<br>
<br>　　不知诏下悬车后，醉舞狂歌有例无。
<br>
<br>　　卷460_8  「不与老为期」白居易
<br>
<br>　　不与老为期，因何两鬓丝。才应免夭促，便已及衰羸。
<br>
<br>　　昨夜梦何在，明朝身不知。百忧非我所，三乐是吾师。
<br>
<br>　　闭目常闲坐，低头每静思。存神机虑息，养气语言迟。
<br>
<br>　　行亦携诗箧，眠多枕酒卮。自惭无一事，少有不安时。
<br>
<br>　　卷460_9  「开龙门八节石滩诗二首」白居易
<br>
<br>　　铁凿金锤殷若雷，八滩九石剑棱摧。竹篙桂楫飞如箭，
<br>
<br>　　百筏千艘鱼贯来。振锡导师凭众力，挥金退傅施家财。
<br>
<br>　　他时相逐四方去，莫虑尘沙路不开。
<br>
<br>　　七十三翁旦暮身，誓开险路作通津。夜舟过此无倾覆，
<br>
<br>　　朝胫从今免苦辛。十里叱滩变河汉，八寒阴狱化阳春。
<br>
<br>　　我身虽殁心长在，暗施慈悲与后人。
<br>
<br>　　卷460_10  「闲坐」白居易
<br>
<br>　　婆娑放鸡犬，嬉戏任儿童。闲坐槐阴下，开襟向晚风。
<br>
<br>　　沤麻池水里，晒枣日阳中。人物何相称，居然田舍翁。
<br>
<br>　　卷460_11  「酬寄牛相公同宿话旧劝酒见赠」白居易
<br>
<br>　　每来政事堂中宿，共忆华阳观里时。日暮独归愁米尽，
<br>
<br>　　泥深同出借驴骑。交游今日唯残我，富贵当年更有谁。
<br>
<br>　　彼此相看头雪白，一杯可合重推辞。
<br>
<br>　　卷460_12  「道场独坐」白居易
<br>
<br>　　整顿衣巾拂净床，一瓶秋水一炉香。不论烦恼先须去，
<br>
<br>　　直到菩提亦拟忘。朝谒久停收剑，宴游渐罢废壶觞。
<br>
<br>　　世间无用残年处，只合逍遥坐道场。
<br>
<br>　　卷460_13  「偶作寄朗之」白居易
<br>
<br>　　历想为官日，无如刺史时。欢娱接宾客，饱暖及妻儿。
<br>
<br>　　自到东都后，安闲更得宜。分司胜刺史，致仕胜分司。
<br>
<br>　　何况园林下，欣然得朗之。仰名同旧识，为乐即新知。
<br>
<br>　　有雪先相访，无花不作期。斗x干酿酒，夸妙细吟诗。
<br>
<br>　　里巷千来往，都门五别离。岐分两回首，书到一开眉。
<br>
<br>　　叶落槐亭院，冰生竹阁池。雀罗谁问讯，鹤氅罢追随。
<br>
<br>　　身与心俱病，容将力共衰。老来多健忘，唯不忘相思。
<br>
<br>　　卷460_14  「狂吟七言十四韵」白居易
<br>
<br>　　亦知世是休明世，自想身非富贵身。但恐人间为长物，
<br>
<br>　　不如林下作遗民。游依二室成三友，住近双林当四邻。
<br>
<br>　　性海澄s平少浪，心田洒扫净无尘。香山闲宿一千夜，
<br>
<br>　　梓泽连游十六春。是客相逢皆故旧，无僧每见不殷勤。
<br>
<br>　　药停有喜闲销疾，金尽无忧醉忘贫。补绽衣裳愧妻女，
<br>
<br>　　支持酒肉赖交亲。俸随日计钱盈贯，禄逐年支粟满铩
<br>
<br>　　洛堰鱼鲜供取足，游村果熟馈争新。诗章人与传千首，
<br>
<br>　　寿命天教过七旬。点检一生徼幸事，东都除我更无人。
<br>
<br>　　卷460_15  「喜裴涛使君携诗见访，醉中戏赠」白居易
<br>
<br>　　忽闻扣户醉吟声，不觉停杯倒屣迎。
<br>
<br>　　共放诗狂同酒癖，与君别是一亲情。
<br>
<br>　　卷460_16  「得潮州杨相公继之书并诗，以此寄之」白居易
<br>
<br>　　诗情书意两殷勤，来自天南瘴海滨。初睹银钩还启齿，
<br>
<br>　　细吟琼什欲沾巾。凤池隔绝三千里，蜗舍沈冥十五春。
<br>
<br>　　唯有新昌故园月，至今分照两乡人。
<br>
<br>　　卷460_17  「宿府池西亭」白居易
<br>
<br>　　池上平桥桥下亭，夜深睡觉上桥行。
<br>
<br>　　白头老尹重来宿，十五年前旧月明。
<br>
<br>　　卷460_18  「闲眠」白居易
<br>
<br>　　暖床斜卧日曛腰，一觉闲眠百病销。
<br>
<br>　　尽日一餐茶两碗，更无所要到明朝。
<br>
<br>　　卷460_19  「杨柳枝词」白居易
<br>
<br>　　一树春风千万枝，嫩于金色软于丝。
<br>
<br>　　永丰西角荒园里，尽日无人属阿谁。
<br>
<br>　　卷460_20  「诏取永丰柳植禁苑感赋」白居易
<br>
<br>　　一树衰残委泥土，双枝荣耀植天庭。
<br>
<br>　　定知玄象今春后，柳宿光中添两星。
<br>
<br>　　卷460_21  「斋居春久，感事遣怀」白居易
<br>
<br>　　斋戒坐三旬，笙歌发四邻。月明停酒夜，眼暗看花人。
<br>
<br>　　赖学空为观，深知念是尘。犹思闲语笑，未忘旧交亲。
<br>
<br>　　久作龙门主，多为兔苑宾。水嬉歌尽日，雪宴烛通晨。
<br>
<br>　　事事皆过分，时时自问身。风光抛得也，七十四年春。
<br>
<br>　　卷460_22  「每见吕南二郎中新文辄窃有所叹惜因成长句以咏所怀」白居易
<br>
<br>　　双金百炼少人知，纵我知君徒尔为。望梅阁老无妨渴，
<br>
<br>　　画饼尚书不救饥。白日回头看又晚，青云举足蹑何迟。
<br>
<br>　　壮年可惜虚销掷，遣把闲杯吟咏诗。
<br>
<br>　　卷460_23  「胡吉郑刘卢张等六贤皆多年寿予亦次焉…纪之传好事者」白居易
<br>
<br>　　七人五百七十岁，拖紫纡朱垂白须。手里无金莫嗟叹，
<br>
<br>　　尊中有酒且欢娱。诗吟两句神还王，酒饮三杯气尚粗。
<br>
<br>　　嵬峨狂歌教婢拍，婆娑醉舞遣孙扶。天年高过二疏傅，
<br>
<br>　　人数多于四皓图。除却三山五天竺，人间此会更应无。
<br>
<br>　　卷460_24  「欢喜二偈」白居易
<br>
<br>　　得老加年诚可喜，当春对酒亦宜欢。
<br>
<br>　　心中别有欢喜事，开得龙门八节滩。
<br>
<br>　　眼暗头旋耳重听，唯馀心口尚醒醒。
<br>
<br>　　今朝欢喜缘何事，礼彻佛名百部经。
<br>
<br>　　卷460_25  「闲居贫活计」白居易
<br>
<br>　　冠盖闲居少，箪瓢陋巷深。称家开户牖，量力置园林。
<br>
<br>　　俭薄身都惯，营为力不任。饥烹一斤肉，暖卧两重衾。
<br>
<br>　　尊有陶潜酒，囊无陆贾金。莫嫌贫活计，更富即劳心。
<br>
<br>　　卷460_26  「赠诸少年」白居易
<br>
<br>　　少年莫笑我蹉跎，听我狂翁一曲歌。入手荣名取虽少，
<br>
<br>　　关心稳事得还多。老惭退马沾刍秣，高喜归鸿脱弋罗。
<br>
<br>　　官给俸钱天与寿，些些贫病奈吾何。
<br>
<br>　　卷460_27  「感所见」白居易
<br>
<br>　　巧者焦劳智者愁，愚翁何喜复何忧。莫嫌山木无人用，
<br>
<br>　　大胜笼禽不自由。网外老鸡因断尾，盘中鲜为吞钩。
<br>
<br>　　谁人会我心中事，冷笑时时一掉头。
<br>
<br>　　卷460_28  「寄黔州马常侍」白居易
<br>
<br>　　闲看双节信为贵，乐饮一杯谁与同。
<br>
<br>　　可惜风情与心力，五年抛掷在黔中。
<br>
<br>　　卷460_29  「和李相公留守题漕上新桥六韵（同用黎字）」白居易
<br>
<br>　　选石铺新路，安桥压古堤。似从银汉下，落傍玉川西。
<br>
<br>　　影定栏杆倒，标高华表齐。烟开虹半见，月冷鹤双栖。
<br>
<br>　　材映夔龙小，功嫌元凯低。从容济世后，馀力及黔黎。
<br>
<br>　　卷460_30  「闲居」白居易
<br>
<br>　　风雨萧条秋少客，门庭冷静昼多关。金羁骆马近卖却，
<br>
<br>　　罗袖柳枝寻放还。书卷略寻聊取睡，酒杯浅把粗开颜。
<br>
<br>　　眼昏入夜休看月，脚重经春不上山。心静无妨喧处寂，
<br>
<br>　　机忘兼觉梦中闲。是非爱恶销停尽，唯寄空身在世间。
<br>
<br>　　卷460_31  「新秋夜雨」白居易
<br>
<br>　　蟋蟀暮啾啾，光阴不少留。松檐半夜雨，风幌满床秋。
<br>
<br>　　曙早灯犹在，凉初簟未收。新晴好天气，谁伴老人游。
<br>
<br>　　卷460_32  「春眠」白居易
<br>
<br>　　枕低被暖身安稳，日照房门帐未开。
<br>
<br>　　还有少年春气味，时时暂到梦中来。
<br>
<br>　　卷460_33  「喜老自嘲」白居易
<br>
<br>　　面黑头雪白，自嫌还自怜。毛龟蓍下老，蝙蝠鼠中仙。
<br>
<br>　　名籍同逋客，衣装类古贤。裘轻被白郏靴暖蹋乌毡。
<br>
<br>　　周易休开卦，陶琴不上弦。任从人弃掷，自与我周旋。
<br>
<br>　　铁马因疲退，铅刀以钝全。行开第八秩，可谓尽天年。
<br>
<br>　　卷460_34  「能无愧」白居易
<br>
<br>　　十两新绵褐，披行暖似春。一团香絮枕，倚坐稳于人。
<br>
<br>　　婢仆遣他尝药草，儿孙与我拂衣巾。回看左右能无愧，
<br>
<br>　　养活枯残废退身。
<br>
<br>　　卷460_35  「河阳石尚书破回鹘迎贵主过上党射…称叹不足以诗美之」白居易
<br>
<br>　　塞北虏郊随手破，山东贼垒掉鞭收。乌孙公主归秦地，
<br>
<br>　　白马将军入潞州。剑拔青鳞蛇尾活，弦抨赤羽火星流。
<br>
<br>　　须知鸟目犹难漏，纵有天狼岂足忧。画角三声刁斗晓，
<br>
<br>　　清商一部管弦秋。他时麟阁图勋业，更合何人居上头。
<br>
<br>　　卷460_36  「自咏老身示诸家属」白居易
<br>
<br>　　寿及七十五，俸沾五十千。夫妻偕老日，甥侄聚居年。
<br>
<br>　　粥美尝新米，袍温换故绵。家居虽C落，眷属幸团圆。
<br>
<br>　　置榻素屏下，移炉青帐前。书听孙子读，汤看侍儿煎。
<br>
<br>　　走笔还诗债，抽衣当药钱。支分闲事了，爬背向阳眠。
<br>
<br>　　卷460_37  「自问此心呈诸老伴」白居易
<br>
<br>　　朝问此心何所思，暮问此心何所为。不入公门慵敛手，
<br>
<br>　　不看人面免低眉。居士室间眠得所，少年场上饮非宜。
<br>
<br>　　闲谈留诸老，美酝徐徐进一卮。心未曾求过分事，
<br>
<br>　　身常少有不安时。此心除自谋身外，更问其馀尽不知。
<br>
<br>　　卷460_38  「六年立春日人日作」白居易
<br>
<br>　　二日立春人七日，盘蔬饼饵逐时新。年方吉郑犹为少，
<br>
<br>　　家比刘韩未是贫。乡园节岁应堪重，亲故欢游莫厌频。
<br>
<br>　　试作循潮封眼想，何由得见洛阳春。
<br>
<br>　　卷460_39  「斋居偶作」白居易
<br>
<br>　　童子装炉火，行添一炷香。老翁持麈尾，坐拂半张床。
<br>
<br>　　卷缦看天色，移斋近日阳。甘鲜新饼果，稳暖旧衣裳。
<br>
<br>　　止足安生理，悠闲乐性场。是非一以遣，动静百无妨。
<br>
<br>　　岂有物相累，兼无情可忘。不须忧老病，心是自医王。
<br>
<br>　　卷460_40  「咏身」白居易
<br>
<br>　　自中风来三历闰，从悬车后几逢春。周南留滞称遗老，
<br>
<br>　　汉上羸残号半人。薄有文章传子弟，断无书札答交亲。
<br>
<br>　　馀年自问将何用，恐是人间剩长身。
<br>
<br>　　卷460_41  「予与山南王仆射起、淮南李仆射绅…举之、公垂二相公」白居易
<br>
<br>　　故交海内只三人，二坐岩廊一卧云。老爱诗书还似我，
<br>
<br>　　荣兼将相不如君。百年胶漆初心在，万里烟霄中路分。
<br>
<br>　　阿阁鸾凰野田鹤，何人信道旧同群。
<br>
<br>　　卷460_42  「读道德经」白居易
<br>
<br>　　玄元皇帝著遗文，乌角先生仰后尘。金玉满堂非己物，
<br>
<br>　　子孙委蜕是他人。世间尽不关吾事，天下无亲于我身。
<br>
<br>　　只有一身宜爱护，少教冰炭逼心神。
<br>
<br>　　卷460_43  「禽虫十二章」白居易
<br>
<br>　　燕违戊巳鹊避岁，兹事因何羽族知。
<br>
<br>　　疑有凤凰颁鸟历，一时一日不参差。
<br>
<br>　　水中科斗长成蛙，林下桑虫老作蛾。
<br>
<br>　　蛙跳蛾舞仰头笑，焉用d鹏鳞羽多。
<br>
<br>　　江鱼群从称妻妾，塞雁联行号弟兄。
<br>
<br>　　但恐世间真眷属，亲疏亦是强为名。
<br>
<br>　　蚕老茧成不庇身，蜂饥蜜熟属他人。
<br>
<br>　　须知年老忧家者，恐是二虫虚苦辛。
<br>
<br>　　阿阁g鸾田舍乌，妍蚩贵贱两悬殊。
<br>
<br>　　如何闭向深笼里，一种摧颓触四隅。
<br>
<br>　　兽中刀枪多怒吼，鸟遭罗弋尽哀鸣。
<br>
<br>　　羔羊口在缘何事，暗死屠门无一声。
<br>
<br>　　t螟杀敌蚊巢上，蛮触交争蜗角中。
<br>
<br>　　应是诸天观下界，一微尘内斗英雄。
<br>
<br>　　]蛸网上I蜉蝣，反覆相持死始休。
<br>
<br>　　何异浮生临老日，一弹指顷报恩雠。
<br>
<br>　　蚁王化饭为臣妾，蜾母偷虫作子孙。
<br>
<br>　　彼此假名非本物，其间何怨复何恩。
<br>
<br>　　豆苗鹿嚼解乌毒，艾叶雀衔夺燕巢。
<br>
<br>　　鸟兽不曾看本草，谙知药性是谁教。
<br>
<br>　　一鼠得仙生羽翼，众鼠相看有羡色。
<br>
<br>　　岂知飞上未半空，已作乌鸢口中食。
<br>
<br>　　鹅乳养雏遗在水，鱼心想子变成鳞。
<br>
<br>　　细微幽隐何穷事，知者唯应是圣人。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
