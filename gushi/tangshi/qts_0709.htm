<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百零九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷七百零九
<br>
<br>　　卷709_1  「西华」徐夤
<br>
<br>　　五千仞有馀神秀，一一排云上础５嶂出关分二陕，
<br>
<br>　　残冈过水作中条。巨灵庙破生春草，毛女峰高入绛霄。
<br>
<br>　　拜祝金天乞阴德，为民求主降神尧。
<br>
<br>　　卷709_2  「岚似屏风」徐夤
<br>
<br>　　岚似屏风草似茵，草边时脍锦花鳞。山中宰相陶弘景，
<br>
<br>　　谷口耕夫郑子真。宦达到头思野逸，才多未必笑清贫。
<br>
<br>　　君看东洛平泉宅，只有年年百卉春。
<br>
<br>　　卷709_3  「忆潼关」徐夤
<br>
<br>　　洞壑双扉入到初，似从深阱睹高墟。天开白日临军国，
<br>
<br>　　山夹黄河护帝居。隋炀远游宜不反，奉春长策竟何如。
<br>
<br>　　须知皇汉能扃~，延得年过四百馀。
<br>
<br>　　卷709_4  「忆潼关早行」徐夤
<br>
<br>　　行客起看仙掌月，落星斜照浊河泥。故山远处高飞雁，
<br>
<br>　　去马鸣时先早鸡。关柳不知谁氏种，岳碑犹见圣君题。
<br>
<br>　　刍荛十轴僮三尺，岂谓青云便有梯。
<br>
<br>　　卷709_5  「鸿门（旧本作失题）」徐夤
<br>
<br>　　耨月耕烟水国春，薄徒应笑作农人。皇王尚法三推礼，
<br>
<br>　　白社宁忘四体勤。雨洒蓑衣芳草暗，鸟啼云树小村贫。
<br>
<br>　　犹胜堕力求飧者，五斗低腰走世尘。
<br>
<br>　　卷709_6  「忆长安行」徐夤
<br>
<br>　　旧历关中忆废兴，僭奢须戒俭须凭。火光只是烧秦冢，
<br>
<br>　　贼眼何曾视灞陵。钟鼓煎催人自急，侯王更换恨难胜。
<br>
<br>　　不如坐钓清溪月，心共寒潭一片澄。
<br>
<br>　　卷709_7  「忆长安上省年」徐夤
<br>
<br>　　忽忆关中逐计车，历坊骑马信空虚。三秋病起见新雁，
<br>
<br>　　八月夜长思旧居。宗伯帐前曾献赋，相君门下再投书。
<br>
<br>　　如今说著犹堪泣，两宿都堂过岁除。
<br>
<br>　　卷709_8  「长安述怀」徐夤
<br>
<br>　　黄河冰合尚来游，知命知时肯躁求。词赋有名堪自负，
<br>
<br>　　春风落第不曾羞。风尘色里凋双鬓，鼙鼓声中历几州。
<br>
<br>　　十载公卿早言屈，何须课夏更冥搜。
<br>
<br>　　卷709_9  「长安即事三首」徐夤
<br>
<br>　　抛掷清溪旧钓钩，长安寒暑再环周。便随莺羽三春化，
<br>
<br>　　只说蝉声一度愁。扫雪自怜窗纸照，上天宁愧海槎流。
<br>
<br>　　明时则待金门诏，肯羡班超万户侯。
<br>
<br>　　无酒穷愁结自舒，饮河求满不求馀。身登霄汉平时第，
<br>
<br>　　家得干戈定后书。富贵敢期苏季子，清贫方见马相如。
<br>
<br>　　明时用即匡君去，不用何妨却钓鱼。
<br>
<br>　　拖紫腰金不要论，便堪归隐白云村。更无名籍强金榜，
<br>
<br>　　岂有花枝胜杏园。绮席促时皆国器，羽觥飞处尽王孙。
<br>
<br>　　高眠亦是前贤事，争报春闱莫大恩。
<br>
<br>　　卷709_10  「东京次新安道中」徐夤
<br>
<br>　　贼去兵来岁月长，野蒿空满坏墙匡。旋从古辙成深谷，
<br>
<br>　　几见金舆过上阳。洛水送年催代谢，嵩山擎日拂穹苍。
<br>
<br>　　殊时异世为儒者，不见文皇与武皇。
<br>
<br>　　卷709_11  「山阴故事」徐夤
<br>
<br>　　坦腹夫君不可逢，千年犹在播英风。红鹅化鹤青天远，
<br>
<br>　　彩笔成龙绿水空。爱竹只应怜直节，书裙多是为奇童。
<br>
<br>　　吹笙缑岭登山后，东注清流岂有穷。
<br>
<br>　　卷709_12  「温陵即事」徐夤
<br>
<br>　　早年师友教为文，卖却鱼舟网典坟。国有安危期日谏，
<br>
<br>　　家无担石暂从军。非才岂合攀丹桂，多病犹堪伴白云。
<br>
<br>　　争得千钟季孙粟，沧洲归与故人分。
<br>
<br>　　卷709_13  「温陵残腊书怀寄崔尚书」徐夤
<br>
<br>　　济川无楫拟何为，三杰还从汉祖推。心学庭槐空发火，
<br>
<br>　　鬓同门柳即垂丝。中兴未遇先怀策，除夜相催也课诗。
<br>
<br>　　江上年年接君子，一杯春酒一枰棋。
<br>
<br>　　卷709_14  「义通里寓居即事」徐夤
<br>
<br>　　家住寒梅翠岭东，长安时节咏途穷。牡丹窠小春馀雨，
<br>
<br>　　杨柳丝疏夏足风。愁鬓已还年纪白，衰容宁藉酒杯红。
<br>
<br>　　长卿甚有凌云作，谁与清吟绕帝宫。
<br>
<br>　　卷709_15  「上阳宫词」徐夤
<br>
<br>　　点点苔钱上玉墀，日斜空望六龙西。妆台尘暗青鸾掩，
<br>
<br>　　宫树月明黄鸟啼。庭草可怜分雨露，君恩深恨隔云泥。
<br>
<br>　　银蟾借与金波路，得入重轮伴羿妻。
<br>
<br>　　卷709_16  「西寨寓居」徐夤
<br>
<br>　　闲读南华对酒杯，醉携筇竹画苍苔。豪门有利人争去，
<br>
<br>　　陋巷无权客不来。解报可能医病雀，重燃谁肯照寒灰。
<br>
<br>　　严陵万古清风在，好棹东溪咏钓台。
<br>
<br>　　功智争驰淡薄空，犹怀忠信拟何从。鸱鸢啄腐疑雏凤，
<br>
<br>　　神鬼欺贫笑伯龙。烈日不融双鬓雪，病身全仰竹枝筇。
<br>
<br>　　崇侯入辅严陵退，堪忆啼猿万仞峰。
<br>
<br>　　卷709_17  「题福州天王阁」徐夤
<br>
<br>　　绝境宜栖独角仙，金张到此亦忘还。三门里面千层阁，
<br>
<br>　　万井中心一朵山。江拗碧湾盘洞府，石排青壁护禅关。
<br>
<br>　　有时海上看明月，辗出冰轮叠浪间。
<br>
<br>　　卷709_18  「忆荐福寺南院」徐夤
<br>
<br>　　忆昔长安落第春，佛宫南院独游频。灯前不动惟金像，
<br>
<br>　　壁上曾题尽古人。_声中双阙雨，牡丹花际六街尘。
<br>
<br>　　啼猿溪上将归去，合问升平诣秉钧。
<br>
<br>　　卷709_19  「塔院小屋，四壁皆是卿相题名，因成四韵」徐夤
<br>
<br>　　雁塔搀空映九衢，每看华宇每踟蹰。题名尽是台衡迹，
<br>
<br>　　满壁堪为宰辅图。鸾凤岂巢荆棘树，虬龙多蛰帝王都。
<br>
<br>　　谁知远客思归梦，夜夜无船自过湖。
<br>
<br>　　卷709_20  「题名琉璃院（今改名景祥院）」徐夤
<br>
<br>　　一条溪绕翠岩隈，行脚僧言胜五台。农罢树阴黄犊卧，
<br>
<br>　　斋时山下白衣来。松因往日门人种，路是前生长老开。
<br>
<br>　　三卷贝多金粟语，可能长诵免轮回。
<br>
<br>　　卷709_21  「寺中偶题」徐夤
<br>
<br>　　听话金仙眉相毫，每来皆得解尘劳。鹤栖云路看方贵，
<br>
<br>　　僧倚松门见始高。名利罢烧心内火，雪霜偏垢鬓边毛。
<br>
<br>　　银蟾未出金乌在，更上层楼眺海涛。
<br>
<br>　　卷709_22  「山寺寓居」徐夤
<br>
<br>　　高卧东林最上方，水声山翠剔愁肠。白云送雨笼僧阁，
<br>
<br>　　黄叶随风入客堂。终去四明成大道，暂从双鬓许秋霜。
<br>
<br>　　披缁学佛应无分，鹤氅谈空亦不妨。
<br>
<br>　　卷709_23  「寄僧寓题」徐夤
<br>
<br>　　佛顶抄经忆惠休，众人皆谓我悠悠。浮生真个醉中梦，
<br>
<br>　　闲事莫添身外愁。百岁付于花暗落，四时随却水奔流。
<br>
<br>　　安眠静笑思何报，日夜焚修祝郡侯。
<br>
<br>　　卷709_24  「游灵隐天竺二寺」徐夤
<br>
<br>　　丹井冷泉虚易到，两山真界实难名。石和云雾莲华气，
<br>
<br>　　月过楼台桂子清。腾踏回桥巡像设，罗穿曲洞出龙城。
<br>
<br>　　更怜童子呼猿去，飒飒萧萧下树行。
<br>
<br>　　卷709_25  「醉题邑宰南塘屋壁」徐夤
<br>
<br>　　万古清淮照远天，黄河浊浪不相关。县留东道三千客，
<br>
<br>　　宅锁南塘一片山。草色净经秋雨绿，烧痕寒入晓窗斑。
<br>
<br>　　闽王美锦求贤制，未许陶公解印还。
<br>
<br>　　卷709_26  「题泗洲塔」徐夤
<br>
<br>　　十年前事已悠哉，旋被钟声早暮催。明月似师生又没，
<br>
<br>　　白云如客去还来。烟笼瑞阁僧经静，风打虚窗佛幌开。
<br>
<br>　　惟有南边山色在，重重依旧上高台。
<br>
<br>　　卷709_27  「东归题屋壁」徐夤
<br>
<br>　　尘埃归去五湖东，还是衡门一亩宫。旧业旋从征赋失，
<br>
<br>　　故人多逐乱离空。因悲尽室如悬罄，却拟携家学转蓬。
<br>
<br>　　见说武王天上梦，无情曾与傅岩通。
<br>
<br>　　卷709_28  「寓题」徐夤
<br>
<br>　　酒壶棋局似闲人，竹笏蓝衫老此身。托客买书重得卷，
<br>
<br>　　爱山移宅近为邻。鸣蛩阁上风吹病，落叶庭中月照贫。
<br>
<br>　　见说天池波浪阔，也应涓滴溅穷鳞。
<br>
<br>　　卷709_29  「偶题」徐夤
<br>
<br>　　闲补亡书见废兴，偶然前古也填膺。秦宫犹自拜张禄，
<br>
<br>　　楚幕不知留范增。大道岂全关历数，雄图强半属贤能。
<br>
<br>　　燕台财力知多少，谁筑黄金到九层。
<br>
<br>　　卷709_30  「寓题述怀」徐夤
<br>
<br>　　大道真风早晚还，妖讹成俗污乾坤。宣尼既没苏张起，
<br>
<br>　　凤鸟不来鸡雀喧。刍少可能供骥子，草多谁复访兰荪。
<br>
<br>　　尧廷忘却征元凯，天阙重关十二门。
<br>
<br>　　卷709_31  「将入城灵口道中作」徐夤
<br>
<br>　　路上长安惟咫尺，灞陵西望接秦源。依稀日下分天阙，
<br>
<br>　　隐映云边是国门。锦袖臂鹰河北客，青桑鸣雉渭南村。
<br>
<br>　　高风九万程途近，与报沧洲欲化鲲。
<br>
<br>　　卷709_32  「新屋」徐夤
<br>
<br>　　耳顺何为土木勤，叔孙墙屋有前闻。纵然一世如红叶，
<br>
<br>　　犹得十年吟白云。性逸且图称野客，才难非敢傲明君。
<br>
<br>　　清甜数尺沙泉井，平与邻家昼夜分。
<br>
<br>　　卷709_33  「新葺茆堂」徐夤
<br>
<br>　　剪竹诛茆就水滨，静中还得保天真。只闻神鬼害盈满，
<br>
<br>　　不见古今争贱贫。树影便为廊庑屋，草香权当绮罗茵。
<br>
<br>　　阶前一片泓澄水，借与汀禽活紫鳞。
<br>
<br>　　耨水耕山息故林，壮图嘉话负前心。素丝鬓上分愁色，
<br>
<br>　　络纬床头和苦吟。笔研不才当付火，方书多诳罢烧金。
<br>
<br>　　同年二十八君子，游楚游秦断好音。
<br>
<br>　　卷709_34  「茆亭」徐夤
<br>
<br>　　鸳瓦虹梁计已疏，织茅编竹称贫居。剪平恰似山僧笠，
<br>
<br>　　扫静真同道者庐。秋晚卷帘看过雁，月明凭槛数跳鱼。
<br>
<br>　　重门公子应相笑，四壁风霜老读书。
<br>
<br>　　卷709_35  「客厅」徐夤
<br>
<br>　　移却松筠致客堂，净泥环堵贮荷香。衡茅只要免风雨，
<br>
<br>　　藻不须高栋梁。丰仲尼明演易，作歌五子恨雕墙。
<br>
<br>　　燕台汉阁王侯事，青史千年播耿光。
<br>
<br>　　卷709_36  「咏写真」徐夤
<br>
<br>　　写得衰容似十全，闲开僧舍静时悬。瘦于南国从军日，
<br>
<br>　　老却东堂射策年。潭底看身宁有异，镜中引影更无偏。
<br>
<br>　　借将前辈真仪比，未愧金銮李谪仙。
<br>
<br>　　卷709_37  「放榜日」徐夤
<br>
<br>　　喧喧车马欲朝天，人探东堂榜已悬。万里便随金N|，
<br>
<br>　　三台仍借玉连钱。花浮酒影彤霞烂，日照衫光瑞色鲜。
<br>
<br>　　十二街前楼阁上，卷帘谁不看神仙。
<br>
<br>　　卷709_38  「曲江宴日呈诸同年」徐夤
<br>
<br>　　鹪鹩惊与凤凰同，忽向中兴遇至公。金榜连名升碧落，
<br>
<br>　　紫花封敕出琼宫。天知惜日迟迟暮，春为催花旋旋红。
<br>
<br>　　好是慈恩题了望，白云飞尽塔连空。
<br>
<br>　　卷709_39  「渤海宾贡高元固先辈闽中相访云本国人…屏障因而有赠」徐夤
<br>
<br>　　折桂何年下月中，闽山来问我雕虫。肯销金翠书屏上，
<br>
<br>　　谁把刍荛过日东。郯子昔时遭孔圣，繇余往代讽秦宫。
<br>
<br>　　嗟嗟大国金门士，几个人能振素风。
<br>
<br>　　卷709_40  「偶吟」徐夤
<br>
<br>　　千卷长书万首诗，朝蒸藜藿暮烹葵。清时名立难皆我，
<br>
<br>　　晚岁途穷亦问谁。碧岸钓归惟独笑，青山耕遍亦何为。
<br>
<br>　　寻常抖擞怀中策，可便降他两鬓丝。
<br>
<br>　　卷709_41  「赠表弟黄校书辂（昔居临溪今居近市入市五里）」徐夤
<br>
<br>　　产破身穷为学儒，我家诸表爱诗书。严陵虽说临溪隐，
<br>
<br>　　晏子还闻近市居。佳句丽偷红菡萏，吟窗冷落白蟾蜍。
<br>
<br>　　闲来共话无生理，今古悠悠事总虚。
<br>
<br>　　卷709_42  「辇下赠屯田何员外」徐夤
<br>
<br>　　封章频得帝咨嗟，报国唯将直破邪。身到西山书几达，
<br>
<br>　　官登南省鬓初华。厨非寒食还无火，菊待重阳拟泛茶。
<br>
<br>　　内翰好才兼好古，秋来应数到君家。
<br>
<br>　　卷709_43  「赠月君」徐夤
<br>
<br>　　出水莲花比性灵，三生尘梦一时醒。神传尊胜陀罗咒，
<br>
<br>　　佛授金刚般若经。懿德好书添女诫，素容堪画上银屏。
<br>
<br>　　鸣梭轧轧纤纤手，窗户流光织女星。
<br>
<br>　　卷709_44  「赠垂光同年」徐夤
<br>
<br>　　丹桂攀来十七春，如今始见茜袍新。须知红杏园中客，
<br>
<br>　　终作金銮殿里臣。逸少家风惟笔札，玄成世业是陶钧。
<br>
<br>　　他时黄阁朝元处，莫忘同年射策人。
<br>
<br>　　卷709_45  「赠杨著」徐夤
<br>
<br>　　藻丽荧煌冠士林，白华荣养有曾参。十年去里荆门改，
<br>
<br>　　八岁能诗相座吟。李广不侯身渐老，子山操赋恨何深。
<br>
<br>　　钓鱼台上频相访，共说长安泪满襟。
<br>
<br>　　卷709_46  「赠黄校书先辈璞闲居」徐夤
<br>
<br>　　驭得骊龙第四珠，退依僧寺卜贫居。青山入眼不干禄，
<br>
<br>　　白发满头犹著书。东涧野香添碧沼，南园夜雨长秋蔬。
<br>
<br>　　月明扫石吟诗坐，讳却全无儋石储。
<br>
<br>　　卷709_47  「尚书荣拜恩命夤疾中辄课恶诗二首以申攀赞」徐夤
<br>
<br>　　明公家凿凤凰池，弱冠封侯四海推。富贵有期天授早，
<br>
<br>　　关河多难敕来迟。昴星人杰当王佐，黄石仙翁识帝师。
<br>
<br>　　昨日诏书犹漏缺，未言商也最能诗。
<br>
<br>　　东郊迎入紫泥封，此日天仙下九重。三五月明临阚泽，
<br>
<br>　　百千人众看王恭。旗傍绿树遥分影，马蹋浮云不见踪。
<br>
<br>　　借问乘轺何处客，相庭雄幕卷芙蓉。
<br>
<br>　　卷709_48  「府主仆射王抟生日（昭宗光化三年己未八月献）」徐夤
<br>
<br>　　熊罴先兆庆垂休，天地氤氲瑞气浮。李树影笼周柱史，
<br>
<br>　　昴星光照汉侯。数钟龟鹤千年算，律正乾坤八月秋。
<br>
<br>　　勋业定应归鼎鼐，生灵岂独化东瓯。
<br>
<br>　　卷709_49  「献内翰杨侍郎」徐夤
<br>
<br>　　窗开青琐见瑶台，冷拂星辰逼上台。丹凤诏成中使取，
<br>
<br>　　白龙香近圣君来。欲言温署三缄口，闲赋宫词八斗才。
<br>
<br>　　莫拟吟云避荣贵，庙堂玉铉待盐梅。
<br>
<br>　　卷709_50  「送刘常侍」徐夤
<br>
<br>　　怀君何计更留连，忍送文星上碧天。杜预注通三十卷，
<br>
<br>　　汉皇枝绍几千年。言端信义如明月，笔下篇章似涌泉。
<br>
<br>　　他日有书随雁足，东溪无令访渔船。
<br>
<br>　　卷709_51  「送卢拾遗归华山」徐夤
<br>
<br>　　紫殿谏多防佞口，清秋假满别明君。惟忧急诏归青琐，
<br>
<br>　　不得经时卧白云。千载茯苓携鹤保一峰仙掌与僧分。
<br>
<br>　　门前旧客期相荐，犹望飞书及主文。
<br>
<br>　　卷709_52  「春末送陈先辈之清源」徐夤
<br>
<br>　　贫中惟是长年华，每羡君行自叹嗟。归日捧持明月宝，
<br>
<br>　　去时期刻刺桐花。春风避酒多游寺，晓骑听鸡早入衙。
<br>
<br>　　千乘侯王若相问，飞书与报白云家。
<br>
<br>　　卷709_53  「上卢三拾遗以言见黜」徐夤
<br>
<br>　　骨鲠如君道尚存，近来人事不须论。疾危必厌神明药，
<br>
<br>　　心惑多嫌正直言。冷眼静看真好笑，倾怀与说却为冤。
<br>
<br>　　因思周庙当时诫，金口三缄示后昆。
<br>
<br>　　卷709_54  「送王校书往清源」徐夤
<br>
<br>　　南国贤侯待德风，长途仍借九花骢。清歌早贯骊龙颔，
<br>
<br>　　丹桂曾攀玉兔宫。杨柳堤边梅雨熟，鹧鸪声里麦田空。
<br>
<br>　　吟诗台上如相问，与说蟠溪直钓翁。
<br>
<br>　　卷709_55  「岳州端午日送人游郴连」徐夤
<br>
<br>　　五月巴陵值积阴，送君千里客于郴。北风吹雨黄梅落，
<br>
<br>　　西日过湖青草深。竞渡岸傍人挂锦，采芳城上女遗簪。
<br>
<br>　　九嶷云阔苍梧暗，与说重华旧德音。
<br>
<br>　　卷709_56  「贺清源太保王延彬」徐夤
<br>
<br>　　蕊珠宫里谪神仙，八载温陵万户闲。心地阔于云梦泽，
<br>
<br>　　官资高却太行山。姜牙兆寄熊罴内，陶侃文成掌握间。
<br>
<br>　　应笑清溪旧门吏，年年扶病掩柴关。
<br>
<br>　　武荣江畔荫祥云，宠拜天人庆郡人。五色鹤绫花上敕，
<br>
<br>　　九霄龙尾道边臣。英雄达处谁言命，富贵来时自逼身。
<br>
<br>　　更待春风飞吉语，紫泥分付与陶钧。
<br>
<br>　　卷709_57  「病中春日即事寄主人尚书二首」徐夤
<br>
<br>　　身比秋荷觉渐枯，致君经国堕前图。层冰照日犹能暖，
<br>
<br>　　病骨逢春却未苏。镜里白须陀殖ぃ枝头黄鸟静还呼。
<br>
<br>　　庾楼恩化通神圣，何计能教掷得卢。
<br>
<br>　　风拍衰肌久未蠲，破窗频见月团圆。更无旧日同人问，
<br>
<br>　　只有多情太守怜。腊内送将三折股，岁阴分与五铢钱。
<br>
<br>　　玄穹若假年龄在，愿捧铜盘为国贤。
<br>
<br>　　卷709_58  「寄华山司空侍郎二首」徐夤
<br>
<br>　　金阙争权竞献功，独逃征诏卧三峰。鸡群未必容于鹤，
<br>
<br>　　蛛网何繇捕得龙。清论尽应书国史，静筹皆可息边烽。
<br>
<br>　　风霜落满千林木，不近青青涧底松。
<br>
<br>　　非云非鹤不从容，谁敢轻量傲世踪。紫殿几征王佐业，
<br>
<br>　　青山未拆诏书封。闲吟每待秋空月，早起长先野寺钟。
<br>
<br>　　前古负材多为国，满怀经济欲何从。
<br>
<br>　　卷709_59  「寄卢端公同年仁炯，时迁都洛阳，新立幼主」徐夤
<br>
<br>　　上阳宫阙翠华归，百辟伤心序汉仪。昆岳有炎琼玉碎，
<br>
<br>　　洛川无竹凤凰饥。须簪白笔匡明主，莫许黄tU博少师。
<br>
<br>　　惆怅宸居远于日，长吁空摘鬓边丝。
<br>
<br>　　卷709_60  「寄天台陈希畋」徐夤
<br>
<br>　　阴山冰冻尝迎夏，蛰户云雷只待春。吕望岂嫌垂钓老，
<br>
<br>　　西施不恨浣纱贫。坐为羽猎车中相，飞作君王掌上身。
<br>
<br>　　拍手相思惟大笑，我曹宁比等闲人。
<br>
<br>　　卷709_61  「寄两浙罗书记」徐夤
<br>
<br>　　进即湮沈退却升，钱塘风月过金陵。鸿才入贡无人换，
<br>
<br>　　白首从军有诏征。博簿集成时辈骂，谗书编就薄徒憎。
<br>
<br>　　怜君道在名长在，不到慈恩最上层。
<br>
<br>　　卷709_62  「邑宰相访，翼日有寄」徐夤
<br>
<br>　　渊明深念郄诜贫，踏破莓苔看甑尘。碧沼共攀红菡萏，
<br>
<br>　　金鞍不卸紫麒麟。残阳妒害催归客，薄酒甘尝罚主人。
<br>
<br>　　夜半梦醒追复想，欲长攀接有何因。
<br>
<br>　　卷709_63  「白酒两瓶送崔侍御」徐夤
<br>
<br>　　雪化霜融好泼醅，满壶冰冻向春开。求从白石洞中得，
<br>
<br>　　携向百花岩畔来。几夕露珠寒贝齿，一泓银水冷琼杯。
<br>
<br>　　湖边送与崔夫子，谁见嵇山尽日颓。
<br>
<br>　　卷709_64  「依韵酬常循州」徐夤
<br>
<br>　　早年花县拜潘郎，寻忝飞鸣出桂堂。日走登天长似箭，
<br>
<br>　　人同红树岂经霜。帆分南浦知离别，驾在东州更可伤。
<br>
<br>　　公论一麾将塞诏，且随征令过潇湘。
<br>
<br>　　卷709_65  「谢主人惠绿酒白鱼」徐夤
<br>
<br>　　早起雀声送喜频，白鱼芳酒寄来珍。馨香乍揭春风瓮，
<br>
<br>　　拨剌初辞夜雨津。樽阔最宜澄桂液，网疏殊未损霜鳞。
<br>
<br>　　不曾垂钓兼亲酝，堪愧金台醉饱身。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
