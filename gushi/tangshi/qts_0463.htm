<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百六十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百六十三
<br>
<br>　　卷463_1  「七老会诗（杲年八十九）」胡杲
<br>
<br>　　闲居同会在三春，大抵愚年最出群。霜鬓不嫌杯酒兴，
<br>
<br>　　白头仍爱玉炉熏。裴回玩柳心犹健，老大看花意却勤。
<br>
<br>　　凿落满斟判酩酊，香囊高挂任氤氲。搜神得句题红叶，
<br>
<br>　　望景长吟对白云。今日交情何不替，齐年同事圣明君。
<br>
<br>　　卷463_2  「七老会诗（皎年八十八）」吉皎
<br>
<br>　　休官罢任已闲居，林苑园亭兴有馀。对酒最宜花藻发，
<br>
<br>　　邀欢不厌柳条初。低腰醉舞垂绯袖，击筑讴歌任褐裾。
<br>
<br>　　宁用管弦来合杂，自亲松竹且清虚。飞觥酒到须先酌，
<br>
<br>　　赋咏成诗不住书。借问商山贤四皓，不知此后更何如。
<br>
<br>　　卷463_3  「七老会诗（真年八十七）」刘真
<br>
<br>　　垂丝今日幸同筵，朱紫居身是大年。赏景尚知心未退，
<br>
<br>　　吟诗犹觉力完全。闲庭饮酒当三月，在席挥毫象七贤。
<br>
<br>　　山茗煮时秋雾碧，玉杯斟处彩霞鲜。临阶花笑如歌妓，
<br>
<br>　　傍竹松声当管弦。虽未学穷生死诀，人间岂不是神仙。
<br>
<br>　　卷463_4  「七老会诗（据年八十五）」郑据
<br>
<br>　　东洛幽闲日暮春，邀欢多是白头宾。官班朱紫多相似，
<br>
<br>　　年纪高低次第匀。联句每言松竹意，停杯多说古今人。
<br>
<br>　　更无外事来心肺，空有清虚入思神。醉舞两回迎劝酒，
<br>
<br>　　狂歌一曲会娱身。今朝何事偏情重，同作明时列任臣。
<br>
<br>　　卷463_5  「七老会诗（真年八十三）」卢真
<br>
<br>　　三春已尽洛阳宫，天气初晴景象中。千朵嫩桃迎晓日，
<br>
<br>　　万株垂柳逐和风。非论官位皆相似，及至年高亦共同。
<br>
<br>　　对酒歌声犹觉妙，玩花诗思岂能穷。先时共作三朝贵，
<br>
<br>　　今日犹逢七老翁。但愿X常满酌，烟霞万里会应同。
<br>
<br>　　卷463_6  「七老会诗（浑年七十七）」张浑
<br>
<br>　　幽亭春尽共为欢，印绶居身是大官。遁迹岂劳登远岫，
<br>
<br>　　垂丝何必坐G。诗联六韵犹应易，酒饮三杯未觉难。
<br>
<br>　　每况襟怀同宴会，共将心事比波澜。风吹野柳垂罗带，
<br>
<br>　　日照庭花落绮纨。此席不烦铺锦帐，斯筵堪作画图看。
<br>
<br>　　卷463_7  「一字至七字诗。竹」韦式
<br>
<br>　　竹。临池，似玉。`露静，和烟绿。抱节宁改，贞心自束。
<br>
<br>　　渭曲偏种多，王家看不足。仙杖正惊龙化，美实当随凤熟。
<br>
<br>　　唯愁吹作别离声，回首驾骖舞阵速。
<br>
<br>　　卷463_8  「奉和白太守拣橘」张彤
<br>
<br>　　凌霜远涉太湖深，双卷朱旗望橘林。树树笼烟疑带火，
<br>
<br>　　山山照日似悬金。行看采掇方盈手，暗觉馨香已满襟。
<br>
<br>　　拣选封题皆尽力，无人不感近臣心。
<br>
<br>　　卷463_9  「和白太守拣贡橘」周元范
<br>
<br>　　离离朱实绿丛中，似火烧山处处红。影下寒林沈绿水，
<br>
<br>　　光摇高树照晴空。银章自竭人臣力，玉液谁知造化功。
<br>
<br>　　看取明朝船发后，馀香犹尚逐仁风。
<br>
<br>　　卷463_10  「句」周元范
<br>
<br>　　谁云蒿上烟，随云依碧落。（投白公）
<br>
<br>　　莫怪西陵风景别，镜湖花草为先春。（贺朱庆馀及第。
<br>
<br>　　已上并见张为《主客图》）
<br>
<br>　　卷463_11  「书巫山神女祠」繁知一
<br>
<br>　　忠州刺史今才子，行到巫山必有诗。
<br>
<br>　　为报高唐神女道，速排云雨候清词。
<br>
<br>　　卷463_12  「唐昌观玉蕊花折有仙人游怅然成二绝」严休复
<br>
<br>　　终日斋心祷玉宸，魂销目断未逢真。
<br>
<br>　　不如满树琼瑶蕊，笑对藏花洞里人。
<br>
<br>　　羽车潜下玉龟山，尘世何由睹颜。
<br>
<br>　　唯有多情枝上雪，好风吹缀绿云鬟。
<br>
<br>　　卷463_13  「江亭寓目」卢拱
<br>
<br>　　江郭带林峦，津亭倚槛看。水风蒲叶战，沙雨鹭鸶寒。
<br>
<br>　　晚木初凋柳，秋丛欲败兰。哀猿自相叫，乡泪好无端。
<br>
<br>　　卷463_14  「中元日观法事」卢拱
<br>
<br>　　西孟逢秋序，三元得气中。云迎碧落步，章奏玉皇宫。
<br>
<br>　　坛滴槐花露，香飘柏子风。羽衣凌缥缈，瑶毂转虚空。
<br>
<br>　　久慕餐霞客，常悲习蓼虫。青囊如可授，从此访鸿蒙。
<br>
<br>　　卷463_15  「句」卢拱
<br>
<br>　　地L如拳石，溪横似叶舟。（骆浚春日，见《语林》）
<br>
<br>　　卷463_16  「苏州元日郡斋感怀，寄越州元相公、杭州白舍人」李谅
<br>
<br>　　称庆还乡郡吏归，端忧明发俨朝衣。首开三百六旬日，
<br>
<br>　　新知四十九年非。当官补拙犹勤虑，游宦量才已息机。
<br>
<br>　　举族共资随月俸，一身惟忆故山薇。旧交邂逅封疆近，
<br>
<br>　　老牧萧条宴赏稀。书札每来同笑语，篇章时到借光辉。
<br>
<br>　　丝纶暂厌分符竹，舟楫初登拥羽旗。未知今日情何似，
<br>
<br>　　应与幽人事有违。
<br>
<br>　　卷463_17  「月生」刘猛
<br>
<br>　　月生十五前，日望光彩圆。月满十五后，日畏光彩瘦。
<br>
<br>　　不见夜花色，一尊成暗酒。匣中苔背铜，光短不照空。
<br>
<br>　　不惜补明月，惭无此良工。
<br>
<br>　　卷463_18  「苦雨」刘猛
<br>
<br>　　自念数年间，两手中藏钩。于心且无恨，他日为我羞。
<br>
<br>　　古老传童歌，连淫亦兵象。夜梦戈甲鸣，苦不愿年长。
<br>
<br>　　卷463_19  「晓」刘猛
<br>
<br>　　朝梳一把白，夜泪千滴雨。可耻垂拱时，老作在家女。
<br>
<br>　　卷463_20  「献卢尚书」万彤云
<br>
<br>　　荷衣拭泪几回穿，欲谒朱门抵上天。
<br>
<br>　　不是尚书轻下客，山家无物与王权。
<br>
<br>　　卷463_21  「和白尚书赋永丰柳」卢贞
<br>
<br>　　一树依依在永丰，两枝飞去杳无踪。
<br>
<br>　　玉皇曾采人间曲，应逐歌声入九重。
<br>
<br>　　卷463_22  「和刘梦得岁夜怀友」卢贞
<br>
<br>　　文翰走天下，琴尊卧洛阳。贞元朝士尽，新岁一悲凉。
<br>
<br>　　名早缘才大，官迟为寿长。时来知病已，莫叹步趋妨。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
