<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百四十九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百四十九
<br>
<br>　　卷849_1  「耕田鼓诗」可朋
<br>
<br>　　农舍田头鼓，王孙筵上鼓。击鼓兮皆为鼓，
<br>
<br>　　一何乐兮一何苦。上有烈日，下有焦土。愿我天翁，
<br>
<br>　　降之以雨。令桑麻熟，仓箱富。不饥不寒，上下一般。
<br>
<br>　　卷849_2  「赋洞庭」可朋
<br>
<br>　　周极八百里，凝眸望则劳。水涵天影阔，山拔地形高。
<br>
<br>　　贾客停非久，渔翁转几遭。飒然风起处，又是鼓波涛。
<br>
<br>　　卷849_3  「赠方干」可朋
<br>
<br>　　盛名传出自皇州，一举参差便缩头。月里岂无攀桂分，
<br>
<br>　　湖中刚爱钓鱼休。童偷诗藁呈邻叟，客乞书题谒郡侯。
<br>
<br>　　独泛短舟何限景，波涛西接洞庭秋。
<br>
<br>　　卷849_4  「桐花鸟」可朋
<br>
<br>　　五色毛衣比凤雏，深花丛里只如无。
<br>
<br>　　美人买得偏怜惜，移向金钗重几铢。
<br>
<br>　　卷849_5  「句」可朋
<br>
<br>　　来多不似客，坐久却垂帘。（见《纪事》）
<br>
<br>　　虹收千嶂雨，潮展半江天。（见《刘公诗话》）
<br>
<br>　　诗因试客分题僻，棋为饶人下著低。
<br>
<br>　　伤心尽日有啼鸟，独步残春空落花。（《杜甫旧居》）
<br>
<br>　　唯陪北楚三千客，多话东林十八贤。
<br>
<br>　　乍当暖景飞仍慢，欲就芳丛舞更高。（蝶，见《偶谈》）
<br>
<br>　　卷849_6  「宿郑谏议山居」昙域
<br>
<br>　　堂开星斗边，大谏采薇还。禽隐石中树，月生池上山。
<br>
<br>　　凉风吹咏思，幽语隔禅关。莫拟归城计，终妨此地闲。
<br>
<br>　　卷849_7  「怀齐己」昙域
<br>
<br>　　鬓髯秋景两苍苍，静对茅斋一炷香。病后身心俱澹泊，
<br>
<br>　　老来朋友半凋伤。峨眉山色侵云直，巫峡滩声入夜长。
<br>
<br>　　犹喜深交有支遁，时时音信到松房。
<br>
<br>　　卷849_8  「赠岛云禅师」昙域
<br>
<br>　　远庵枯叶满，群鹿亦相随。顶骨生新发，庭松长旧枝。
<br>
<br>　　禅高太白月，行出祖师碑。乱后潜来此，南人总不知。
<br>
<br>　　卷849_9  「垓下怀古」栖一
<br>
<br>　　缅想咸阳事可嗟，楚歌哀怨思无涯。八千子弟归何处，
<br>
<br>　　万里鸿沟属汉家。弓指阵前争日月，血流垓下定龙蛇。
<br>
<br>　　拔山力尽乌江水，今古悠悠空浪花。
<br>
<br>　　卷849_10  「武昌怀古」栖一
<br>
<br>　　战国城池尽悄然，昔人遗迹遍山川。笙歌罢吹几多日，
<br>
<br>　　台榭荒凉七百年。蝉响夕阳风满树，雁横秋岛雨漫天。
<br>
<br>　　堪嗟世事如流水，空见芦花一钓船。
<br>
<br>　　卷849_11  「圣果寺」处默
<br>
<br>　　路自中峰上，盘回出薜萝。到江吴地尽，隔岸越山多。
<br>
<br>　　古木丛青霭，遥天浸白波。下方城郭近，钟磬杂笙歌。
<br>
<br>　　卷849_12  「送僧游西域」处默
<br>
<br>　　一盂兼一锡，只此度流沙。野性虽为客，禅心即是家。
<br>
<br>　　寺披云峤雪，路入晓天霞。自说游诸国，回应岁月赊。
<br>
<br>　　卷849_13  「远烟」处默
<br>
<br>　　霭霭前山上，凝光满薜萝。高风吹不尽，远树得偏多。
<br>
<br>　　翠与晴云合，轻将淑气和。正堪流野目，朱阁意如何。
<br>
<br>　　卷849_14  「萤」处默
<br>
<br>　　熠熠与娟娟，池塘竹树边。乱飞如拽火，成聚却无烟。
<br>
<br>　　微雨洒不灭，轻风吹欲燃。昔时书案上，频把作囊悬。
<br>
<br>　　卷849_15  「忆庐山旧居」处默
<br>
<br>　　粗衣粝食老烟霞，勉把衰颜惜岁华。独鹤只为山客伴，
<br>
<br>　　闲云常在野僧家。丛生嫩蕨粘松粉，自落干薪带藓花。
<br>
<br>　　明月清风旧相得，十年归恨可能赊。
<br>
<br>　　卷849_16  「题栖霞寺僧房」处默
<br>
<br>　　名山不取买山钱，任构花宫近碧巅。松桧老依云里寺，
<br>
<br>　　楼台深锁洞中天。风经绝嶂回疏雨，石倚危屏挂落泉。
<br>
<br>　　欲结茅庵共师住，肯饶多少薜萝烟。
<br>
<br>　　卷849_17  「山中作」处默
<br>
<br>　　席帘高卷枕高欹，门掩垂萝蘸碧溪。
<br>
<br>　　闲把史书眠一觉，起来山日过松西。
<br>
<br>　　卷849_18  「织妇」处默
<br>
<br>　　蓬鬓蓬门积恨多，夜阑灯下不停梭。
<br>
<br>　　成缣犹自陪钱纳，未直青楼一曲歌。
<br>
<br>　　卷849_19  「句」处默
<br>
<br>　　太平时节无人看，雪刃闲封满匣尘。（《剑》，
<br>
<br>　　见王正字《诗格》）
<br>
<br>　　卷849_20  「秋日闲居」修睦
<br>
<br>　　是事不相关，谁人似此闲。卷帘当白昼，移榻对青山。
<br>
<br>　　野鹤眠松上，秋苔长雨间。岳僧频有信，昨日得书还。
<br>
<br>　　卷849_21  「宿岳阳开元寺」修睦
<br>
<br>　　竟夕凭虚槛，何当兴叹频。往来人自老，今古月常新。
<br>
<br>　　风逆沈鱼唱，松疏露鹤身。无眠钟又动，几客在迷津。
<br>
<br>　　卷849_22  「送边将」修睦
<br>
<br>　　人尽有离别，而君独可嗟。言将身报国，敢望禄荣家。
<br>
<br>　　战思风吹野，乡心月照沙。归期定何日，塞北树无花。
<br>
<br>　　卷849_23  「雪中送人北游」修睦
<br>
<br>　　然知心去速，其奈雪飞频。莫喜无危道，虽平更陷人。
<br>
<br>　　远郊光接汉，旷野色通秦。此去迢遥极，却回应过春。
<br>
<br>　　卷849_24  「落叶」修睦
<br>
<br>　　雨过闲田地，重重落叶红。翻思向春日，肯信有秋风。
<br>
<br>　　几处随流水，河边乱暮空。只应松自立，而不与君同。
<br>
<br>　　卷849_25  「落花」修睦
<br>
<br>　　一片又一片，等闲苔面红。不能延数日，开亦是春风。
<br>
<br>　　公子歌声歇，诗人眼界空。遥思故山下，经雨两三丛。
<br>
<br>　　卷849_26  「题田道者院」修睦
<br>
<br>　　入门空寂寂，真个出家儿。有行鬼不见，无心人谓痴。
<br>
<br>　　古岩寒柏对，流水落花随。欲别一何懒，相从所恨迟。
<br>
<br>　　卷849_27  「东林寺」修睦
<br>
<br>　　欲去不忍去，徘徊吟绕廊。水光秋澹荡，僧好语寻常。
<br>
<br>　　碑古苔文叠，山晴钟韵长。翻思南岳上，欠此白莲香。
<br>
<br>　　卷849_28  「寄贯休上人」修睦
<br>
<br>　　常语亦关诗，常流安得知。楚郊来未久，吴地住多时。
<br>
<br>　　立月无人近，归林有鹤随。所居浑不远，相识偶然迟。
<br>
<br>　　卷849_29  「喜僧友到」修睦
<br>
<br>　　十年消息断，空使梦烟萝。嵩岳几时下，洞庭何日过。
<br>
<br>　　瓶干离涧久，衲坏卧云多。意欲相留住，游方肯舍么。
<br>
<br>　　卷849_30  「怀虚中上人」修睦
<br>
<br>　　檐雨滴更残，思君安未安。湘川闻不远，道路去寻难。
<br>
<br>　　吟鬓霜应蚀，禅衣雪渐寒。倚松因独立，一鸟下江干。
<br>
<br>　　卷849_31  「简寂观」修睦
<br>
<br>　　正同高士坐烟霞，思著闲忙又是嗟。碧岫观中人似鹤，
<br>
<br>　　红尘路上事如麻。石肥滞雨添苍藓，松老涵风落翠花。
<br>
<br>　　莫道此间无我分，遗民长在惠持家。
<br>
<br>　　卷849_32  「睡起作」修睦
<br>
<br>　　长空秋雨歇，睡起觉精神。看水看山坐，无名无利身。
<br>
<br>　　偈吟诸祖意，茶碾去年春。此外谁相识，孤云到砌频。
<br>
<br>　　卷849_33  「卖松者」修睦
<br>
<br>　　求利有何限，将松入市来。直饶人买去，也向柳边栽。
<br>
<br>　　细叶犹粘雪，孤根尚惹苔。知君用心错，举世重花开。
<br>
<br>　　卷849_34  「思齐己上人」修睦
<br>
<br>　　同人与流俗，相谓好襟灵。有口不他说，长年自诵经。
<br>
<br>　　水声秋后石，山色晚来庭。客问修何法，指松千岁青。
<br>
<br>　　卷849_35  「送玄泰禅师」修睦
<br>
<br>　　去去去何住，一盂兼一瓶。水边寒草白，岛外晚峰青。
<br>
<br>　　宿处林闻虎，行时天有星。回期谁可定，浮世重看经。
<br>
<br>　　卷849_36  「三生石」修睦
<br>
<br>　　圣迹谁会得，每到亦徘徊。一尚不可得，三从何处来。
<br>
<br>　　清宵寒露滴，白昼野云隈。应是表灵异，凡情安可猜。
<br>
<br>　　卷849_37  「题僧梦微房」修睦
<br>
<br>　　东海日未出，九衢人已行。吾师无事坐，苔藓入门生。
<br>
<br>　　雨过闲花落，风来古木声。天台频说法，石壁欠题名。
<br>
<br>　　卷849_38  「秋台作」修睦
<br>
<br>　　独上高楼上，客情何物同。孤云无定处，长日信秋风。
<br>
<br>　　兄弟多年别，关河此夕中。到头归去是，免使叹洪鳌
<br>
<br>　　卷849_39  「怀故园」修睦
<br>
<br>　　故园归未得，此日意何伤。独坐水边草，水流春日长。
<br>
<br>　　卷849_40  「谢武肃王」无作
<br>
<br>　　云鹤性孤单，争堪名利关。衔恩虽入国，辞命却归山。
<br>
<br>　　卷849_41  「哭僧」清尚
<br>
<br>　　道力自超然，身亡同坐禅。水流元在海，月落不离天。
<br>
<br>　　溪白葬时雪，风香焚处烟。世人频下泪，不见我师玄。
<br>
<br>　　卷849_42  「投谒齐己」乾康
<br>
<br>　　隔岸红尘忙似火，当轩青嶂冷如冰。
<br>
<br>　　烹茶童子休相问，报道门前是衲僧。
<br>
<br>　　卷849_43  「赋残雪」乾康
<br>
<br>　　六出奇花已住开，郡城相次见楼台。
<br>
<br>　　时人莫把和泥看，一片飞从天上来。
<br>
<br>　　卷849_44  「句」乾康
<br>
<br>　　镜湖中有月，处士后无人。荻笋抽高节，鲈鱼跃老鳞。
<br>
<br>　　（《经方干旧居》甚为齐己所称）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
