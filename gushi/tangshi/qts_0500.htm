<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　　卷五百
<br>
<br>　　卷500_1  「过张邯郸庄」姚合
<br>
<br>　　客行长似病，烦热束四肢。到君读书堂，忽若逢良医。
<br>
<br>　　堂前水交流，堂下树交枝。两门延风凉，洗我昏浊肌。
<br>
<br>　　与子还往熟，坐卧恣所宜。时时相献酬，文字当酒卮。
<br>
<br>　　野饭具藜藿，永日亦不饥。苟餐非其所，炙为蒺藜。
<br>
<br>　　时清士人闲，耕作唯文词。岂独乡里荐，当取四海知。
<br>
<br>　　卷500_2  「过杨处士幽居」姚合
<br>
<br>　　引水穿风竹，幽声胜远溪。裁衣延野客，翦翅养山鸡。
<br>
<br>　　酒熟听琴酌，诗成削树题。惟愁春气暖，松下雪和泥。
<br>
<br>　　卷500_3  「过李处士山居」姚合
<br>
<br>　　闲居昼掩扉，门柳荫蔬畦。因病方收药，寻僧始度溪。
<br>
<br>　　少逢人到户，时有燕衔泥。萧洒身无事，名高孰与齐。
<br>
<br>　　卷500_4  「过无可僧院」姚合
<br>
<br>　　忆师眠复起，永夜思迢迢。月下门方掩，林中寺更遥。
<br>
<br>　　钟声空下界，池色在清宵。终拟修禅观，窗间卷欲烧。
<br>
<br>　　卷500_5  「过稠上人院」姚合
<br>
<br>　　清羸一饭师，闲院亦披衣。应诏常翻译，修心出是非。
<br>
<br>　　雪中疏磬度，林际晚风归。蔬食常来此，人间护净稀。
<br>
<br>　　卷500_6  「过不疑上人院」姚合
<br>
<br>　　九经通大义，内典自应精。帘冷连松影，苔深减履声。
<br>
<br>　　相逢幸此日，相失恐来生。觉路何门去，师须引我行。
<br>
<br>　　卷500_7  「过昙花宝上人院」姚合
<br>
<br>　　九陌最幽寺，吾师院复深。烟霜同覆屋，松竹杂成林。
<br>
<br>　　鸟语境弥寂，客来机自沈。早知能到此，应不戴朝簪。
<br>
<br>　　卷500_8  「过杜氏江亭」姚合
<br>
<br>　　上国千馀里，逢春且胜游。暂闻新鸟戏，似解旅人愁。
<br>
<br>　　野色吞山尽，江烟衬水流。村醪须一醉，无恨滞行舟。
<br>
<br>　　卷500_9  「过张云峰院宿」姚合
<br>
<br>　　不吃胡麻饭，杯中自得仙。隔篱招好客，扫室置芳筵。
<br>
<br>　　家酝香醪嫩，时新异果鲜。夜深唯畏晓，坐稳岂思眠。
<br>
<br>　　棋罢嫌无敌，诗成贵在前。明朝题壁上，谁得众人传。
<br>
<br>　　卷500_10  「过钦上人院」姚合
<br>
<br>　　有相无相身，唯师说始真。修篁半庭影，清磬几僧邻。
<br>
<br>　　古壁丹青落，虚檐鸟雀驯。伊余求了义，羸马往来频。
<br>
<br>　　卷500_11  「过无可上人院」姚合
<br>
<br>　　寥寥听不尽，孤磬与疏钟。烦恼师长别，清凉我暂逢。
<br>
<br>　　蚁行经古藓，鹤毳落深松。自想归时路，尘埃复几重。
<br>
<br>　　卷500_12  「过城南僧院」姚合
<br>
<br>　　寺对远山起，幽居仍是师。斜阳通暗隙，残雪落疏篱。
<br>
<br>　　松静鹤栖定，廊虚钟尽迟。朝朝趋府吏，来此是相宜。
<br>
<br>　　卷500_13  「过灵泉寺」姚合
<br>
<br>　　偶寻灵迹去，幽径入氲氛。转壑惊飞鸟，穿山踏乱云。
<br>
<br>　　水从岩下落，溪向寺前分。释子游何处，空堂日渐曛。
<br>
<br>　　卷500_14  「过天津桥晴望」姚合
<br>
<br>　　闲立津桥上，寒光动远林。皇宫对嵩顶，清洛贯城心。
<br>
<br>　　雪路初晴出，人家向晚深。自从王在镐，天宝至如今。
<br>
<br>　　卷500_15  「春日游慈恩寺」姚合
<br>
<br>　　年长归何处，青山未有家。赏春无酒饮，多看寺中花。
<br>
<br>　　卷500_16  「游天台上方（一作游天长寺上方）」姚合
<br>
<br>　　晓上上方高处立，路人羡我此时身。
<br>
<br>　　白云向我头上过，我更羡他云路人。
<br>
<br>　　卷500_17  「游终南山」姚合
<br>
<br>　　策杖度溪桥，云深步数劳。青猿吟岭际，白鹤坐松梢。
<br>
<br>　　天外浮烟远，山根野水交。自缘名利系，好此结蓬茆。
<br>
<br>　　卷500_18  「游杏溪兰若」姚合
<br>
<br>　　踏得度溪湾，晨游暮不还。月明松影路，春满杏花山。
<br>
<br>　　戏跳林末，高僧住石间。未肯离腰组，来此复何颜。
<br>
<br>　　卷500_19  「游谢公亭」姚合
<br>
<br>　　行行方避梦，又到谢亭来。举世皆如此，伊余何处回。
<br>
<br>　　竹鲜多透石，泉洁亦无苔。坐与僧同语，谁能顾酒杯。
<br>
<br>　　卷500_20  「游阳河岸」姚合
<br>
<br>　　终日游山困，今朝始傍河。寻芳愁路尽，逢景畏人多。
<br>
<br>　　鸟语催沽酒，鱼来似听歌。醉时眠石上，肢体自婆娑。
<br>
<br>　　卷500_21  「游河桥晓望」姚合
<br>
<br>　　闲上津桥立，天涯一望间。秋风波上岸，旭日气连山。
<br>
<br>　　偶圣今方变，朝宗岂复还。昆仑在蕃界，作将亦何颜。
<br>
<br>　　卷500_22  「秋夜月中登天坛」姚合
<br>
<br>　　秋蟾流异彩，斋洁上坛行。天近星辰大，山深世界清。
<br>
<br>　　仙飙石上起，海日夜中明。何计长来此，闲眠过一生。
<br>
<br>　　卷500_23  「游昊天玄都观（一作裴考功、厉察院同游昊天玄都观）」姚合
<br>
<br>　　性同相见易，紫府共闲行。阴径红桃落，秋坛白石生。
<br>
<br>　　藓文连竹色，鹤语应松声。风定药香细，树声泉气清。
<br>
<br>　　垂檐灵草影，绕壁古山名。围外坊无禁，归时踏月明。
<br>
<br>　　卷500_24  「同裴起居厉侍御放朝游曲江」姚合
<br>
<br>　　暑月放朝频，青槐路绝尘。雨晴江色出，风动草香新。
<br>
<br>　　独立分幽岛，同行得静人。此欢宜稍滞，此去与谁亲。
<br>
<br>　　卷500_25  「晓望华清宫」姚合
<br>
<br>　　晓看楼殿更鲜明，遥隔朱栏见鹿行。
<br>
<br>　　武帝自知身不死，教修玉殿号长生。
<br>
<br>　　卷500_26  「夏日登楼晚望」姚合
<br>
<br>　　避暑高楼上，平芜望不穷。鸟穷山色去，人歇树阴中。
<br>
<br>　　数带长河水，千条弱柳风。暗思多少事，懒话与芝翁。
<br>
<br>　　卷500_27  「霁后登楼」姚合
<br>
<br>　　高楼初霁后，远望思无穷。雨洗青山净，春蒸大野融。
<br>
<br>　　碧池舒暖景，弱柳和风。为有登临兴，独吟落照中。
<br>
<br>　　卷500_28  「早夏郡楼宴集」姚合
<br>
<br>　　官散有闲情，登楼步稍轻。窗云带雨气，林鸟杂人声。
<br>
<br>　　晓日襟前度，微风酒上生。城中会难得，扫壁各书名。
<br>
<br>　　卷500_29  「夜宴太仆田卿宅」姚合
<br>
<br>　　故人九寺长，邀我此同欢。永夜开筵静，中年饮酒难。
<br>
<br>　　微风侵烛影，叠漏过林端。腊后分朝日，天明几刻残。
<br>
<br>　　卷500_30  「春日同会卫尉崔少卿宅」姚合
<br>
<br>　　诗家会诗客，池阁晓初晴。鸟尽山中语，琴多谱外声。
<br>
<br>　　映花相劝酒，入洞各题名。疏野常如此，谁人信在城。
<br>
<br>　　卷500_31  「军城夜会」姚合
<br>
<br>　　军城夜禁乐，饮酒每题诗。坐稳吟难尽，寒多醉较迟。
<br>
<br>　　远钟惊漏压，微月被灯欺。此会诚堪惜，天明是别离。
<br>
<br>　　卷500_32  「晦日宴刘值录事宅」姚合
<br>
<br>　　花落莺飞深院静，满堂宾客尽诗人。
<br>
<br>　　城中杯酒家家有，唯是君家酒送春。
<br>
<br>　　卷500_33  「宴光禄田卿宅」姚合
<br>
<br>　　竹里开华馆，珍羞次第尝。春风酒影动，晴日乐声长。
<br>
<br>　　久坐难辞醉，衰年亦暂狂。殷勤还继烛，永夕梦相妨。
<br>
<br>　　卷500_34  「会将作崔监东园」姚合
<br>
<br>　　墙北走红尘，墙东接白云。山光衣上见，药气酒中闻。
<br>
<br>　　此会诚堪惜，穷秋日又曛。人间唯有醉，醉后复何云。
<br>
<br>　　卷500_35  「同诸公会太府韩卿宅」姚合
<br>
<br>　　九寺名卿才思雄，邀欢笔下与杯中。六街鼓绝尘埃息，
<br>
<br>　　四座筵开语笑同。焰焰兰缸明狭室，丁丁玉漏发深宫。
<br>
<br>　　即听鸡唱天门晓，吏事相牵西复东。
<br>
<br>　　卷500_36  「乞酒」姚合
<br>
<br>　　闻君有美酒，与我正相宜。溢瓮清如水，黏杯半似脂。
<br>
<br>　　岂唯消旧病，且要引新诗。况此便便腹，无非是满卮。
<br>
<br>　　卷500_37  「寄卫拾遗乞酒」姚合
<br>
<br>　　老人罢卮酒，不醉已经年。自饮君家酒，一杯三日眠。
<br>
<br>　　味轻花上露，色似洞中泉。莫厌时时寄，须知法未传。
<br>
<br>　　卷500_38  「乞新茶」姚合
<br>
<br>　　嫩绿微黄碧涧春，采时闻道断荤辛。
<br>
<br>　　不将钱买将诗乞，借问山翁有几人。
<br>
<br>　　卷500_39  「西掖寓直春晓闻残漏」姚合
<br>
<br>　　直庐仙掖近，春气曙犹寒。隐隐银河在，丁丁玉漏残。
<br>
<br>　　微风飘更切，万籁杂应难。凤阁明初启，鸡人唱渐阑。
<br>
<br>　　静宜来禁里，清是下云端。我识朝天路，从容自整冠。
<br>
<br>　　卷500_40  「杭州郡斋南亭」姚合
<br>
<br>　　符印悬腰下，东山不得归。独行南北近，渐老往还稀。
<br>
<br>　　迸笋侵窗长，惊蝉出树飞。田田池上叶，长是使君衣。
<br>
<br>　　卷500_41  「郡中西园（一作许浑诗）」姚合
<br>
<br>　　西园春欲尽，芳草径难分。静语唯幽鸟，闲眠独使君。
<br>
<br>　　密林生雨气，古石带潮文。虽去清秋远，朝朝见白云。
<br>
<br>　　卷500_42  「杭州官舍偶书」姚合
<br>
<br>　　钱塘刺史谩题诗，贫褊无恩懦少威。春尽酒杯花影在，
<br>
<br>　　潮回画槛水声微，闲吟山际邀僧上，暮入林中看鹤归。
<br>
<br>　　无术理人人自理，朝朝渐觉簿书稀。
<br>
<br>　　卷500_43  「省直书事」姚合
<br>
<br>　　默默沧江老，官分右掖荣。立朝班近殿，奏直上知名。
<br>
<br>　　晓雾和香气，晴楼下乐声。蜀笺金屑腻，月兔笔毫精。
<br>
<br>　　禁树霏烟覆，宫墙瑞草生。露盘秋更出，玉漏昼还清。
<br>
<br>　　碧藓无尘染，寒蝉似鸟鸣。竹深云自宿，天近日先明。
<br>
<br>　　孱懦难封诏，疏愚但掷觥。素餐终日足，宁免众人轻。
<br>
<br>　　卷500_44  「杭州官舍即事」姚合
<br>
<br>　　临江府署清，闲卧复闲行。苔藓疏尘色，梧桐出雨声。
<br>
<br>　　渐除身外事，暗作道家名。更喜仙山近，庭前药自生。
<br>
<br>　　卷500_45  「假日书事呈院中司徒」姚合
<br>
<br>　　十日公府静，巾栉起清晨。寒蝉近衰柳，古木似高人。
<br>
<br>　　学佛宁忧老，为儒自喜贫。海山归未得，芝X梦中春。
<br>
<br>　　卷500_46  「书县丞旧厅」姚合
<br>
<br>　　宫殿半山上，人家向下居。古厅眠易魇，老吏语多虚。
<br>
<br>　　雨水浇荒竹，溪沙拥废渠。圣朝收外府，皆是九天除。
<br>
<br>　　卷500_47  「县中秋宿」姚合
<br>
<br>　　鼓绝门方掩，萧条作吏心。露垂庭际草，萤照竹间禽。
<br>
<br>　　棋罢嫌无月，眠迟听尽砧。还知未离此，时复更相寻。
<br>
<br>　　卷500_48  「夏夜宿江驿」姚合
<br>
<br>　　竹屋临江岸，清宵兴自长。夜深倾北斗，叶落映横塘。
<br>
<br>　　渚闹渔歌响，风和角粽香。却愁南去棹，早晚到潇湘。
<br>
<br>　　卷500_49  「陕城即事」姚合
<br>
<br>　　左右分京阙，黄河与宅连。何功来此地，窃位已经年。
<br>
<br>　　天下才弥小，关中镇最先。陇山望可见，惆怅是穷边。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
