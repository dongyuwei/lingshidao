<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百八十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百八十二
<br>
<br>　　卷482_1  「宿越州天王寺」李绅
<br>
<br>　　海隅布政惭期月，江上沾巾愧万人。休按簿书惩黠吏，
<br>
<br>　　未齐风俗昧良臣。壶冰自洁中无玷，镜水非求下见鳞。
<br>
<br>　　清夜佛宫观色相，却归前老更前身。
<br>
<br>　　卷482_2  「却渡西陵别越中父老」李绅
<br>
<br>　　海潮晚上江风急，津吏篙师语默齐。倾手奉觞看故老，
<br>
<br>　　拥流争拜见孩提。惭非杜母临襄岘，自鄙朱翁别会稽。
<br>
<br>　　渐举云帆烟水阔，杳然凫雁各东西。
<br>
<br>　　卷482_3  「却到浙西」李绅
<br>
<br>　　临平水竭蒹葭死，里社萧条旅馆秋。尝叹晋郊无乞籴，
<br>
<br>　　岂忘吴俗共分忧。野悲扬目称嗟食，林极翳桑顾所求。
<br>
<br>　　苛政尚存犹惕息，老人偷拜拥前舟。
<br>
<br>　　卷482_4  「苏州不住遥望武丘报恩两寺」李绅
<br>
<br>　　秋山古寺东西远，竹院松门怅望同。幽鸟静时侵径月，
<br>
<br>　　野烟消处满林风。塔分朱雁馀霞外，刹对金螭落照中。
<br>
<br>　　官备散寮身却累，往来惭谢二莲宫。
<br>
<br>　　卷482_5  「回望馆娃故宫」李绅
<br>
<br>　　江云断续草绵连，云隔秋波树覆烟。飘雪荻花铺涨渚，
<br>
<br>　　变霜枫叶卷平田。雀愁化水喧斜日，鸿怨惊风叫暮天。
<br>
<br>　　因问馆娃何所恨，破吴红脸尚开莲。
<br>
<br>　　卷482_6  「姑苏台杂句」李绅
<br>
<br>　　越王巧破夫差国，来献黄金重雕刻。西施醉舞花艳倾，
<br>
<br>　　妒月娇娥恣妖惑。姑苏百尺晓铺开，楼楣尽化黄金台。
<br>
<br>　　歌清管咽欢未极，越师戈甲浮江来。伍胥抉目看吴灭，
<br>
<br>　　范蠡全身霸西越。寂寞千年尽古墟，萧条两地皆明月。
<br>
<br>　　灵岩香径掩禅扉，秋草荒凉遍落晖。江浦回看鸥鸟没，
<br>
<br>　　碧峰斜见鹭鸶飞。如今白发星星满，却作闲官不闲散。
<br>
<br>　　野寺经过惧悔尤，公程迫蹙悲秋馆。吴乡越国旧淹留，
<br>
<br>　　草树烟霞昔遍游。云木梦回多感叹，不惟惆怅至长洲。
<br>
<br>　　卷482_7  「开元寺」李绅
<br>
<br>　　十层花宇真毫相，数仞峰峦s月扉。攒立宝山中色界，
<br>
<br>　　散周香海小轮围。坐隅咫尺窥岩壑，窗外高低辨翠微。
<br>
<br>　　难保尔形终不转，莫令偷拂六铢衣。
<br>
<br>　　卷482_8  「皋桥」李绅
<br>
<br>　　伯鸾憔悴甘飘寓，非向嚣尘隐姓名。鸿鹄羽毛终有志，
<br>
<br>　　素丝琴瑟自谐声。故桥秋月无家照，古井寒泉见底清。
<br>
<br>　　犹有馀风未磨灭，至今乡里重和鸣。
<br>
<br>　　卷482_9  「真娘墓」李绅
<br>
<br>　　一株繁艳春城尽，双树慈门忍草生。愁态自随风烛灭，
<br>
<br>　　爱心难逐雨花轻。黛消波月空蟾影，歌息梁尘有梵声。
<br>
<br>　　还似钱塘苏小小，只应回首是卿卿。
<br>
<br>　　卷482_10  「却望无锡芙蓉湖」李绅
<br>
<br>　　水宽山远烟岚迥，柳岸萦回在碧流。
<br>
<br>　　清昼不风凫雁少，却疑初梦镜湖秋。
<br>
<br>　　丹橘村边独火微，碧流明处雁初飞。
<br>
<br>　　萧条落叶垂杨岸，隔水寥寥闻捣衣。
<br>
<br>　　逐波云影参差远，背日岚光隐见深。
<br>
<br>　　犹似望中连海树，月生湖上是山阴。
<br>
<br>　　旧山认得烟岚近，湖水平铺碧岫间。
<br>
<br>　　喜见云泉还怅望，自惭山叟不归山。
<br>
<br>　　翠崖幽谷分明处，倦鸟归云在眼前。
<br>
<br>　　惆怅白头为四老，远随尘土去伊川。
<br>
<br>　　卷482_11  「重到惠山」李绅
<br>
<br>　　碧峰依旧松筠老，重得经过已白头。俱是海天黄叶信，
<br>
<br>　　两逢霜节菊花秋。望中白鹤怜归翼，行处青苔恨昔游。
<br>
<br>　　还向窗间名姓下，数行添记别离愁。
<br>
<br>　　卷482_12  「鉴玄影堂」李绅
<br>
<br>　　香灯寂寞网尘中，烦恼身须色界空。龙钵已倾无法雨，
<br>
<br>　　虎床犹在有悲风。定心池上浮泡没，招手岩边梦幻通。
<br>
<br>　　深夜月明松子落，俨然听法侍生公。
<br>
<br>　　卷482_13  「别石泉」李绅
<br>
<br>　　素沙见底空无色，青石潜流暗有声。微渡竹风涵淅沥，
<br>
<br>　　细浮松月透轻明。桂凝秋露添灵液，茗折香芽泛玉英。
<br>
<br>　　应是梵宫连洞府，浴池今化醒泉清。
<br>
<br>　　卷482_14  「别双温树」李绅
<br>
<br>　　翠条盈尺怜孤秀，植向西窗待月轩。轻剪绿丝秋叶暗，
<br>
<br>　　密扶纤干夏阴繁。故山手种空怀想，温室心知不敢言。
<br>
<br>　　看尔拂云今得地，莫随陵谷改深根。
<br>
<br>　　卷482_15  「重别西湖」李绅
<br>
<br>　　浦边梅叶看凋落，波上双禽去寂寥。吹管曲传花易失，
<br>
<br>　　织文机学羽难飘。雪欺春早摧芳萼，隼励秋深拂翠翘。
<br>
<br>　　繁艳彩毛无处所，尽成愁叹别G桥。
<br>
<br>　　卷482_16  「毗陵东山」李绅
<br>
<br>　　昔人别馆淹留处，卜筑东山学谢家。丛桂半空摧枳棘，
<br>
<br>　　曲池平尽隔烟霞。重开渔浦连天月，更种春园满地花。
<br>
<br>　　依旧秋风还寂寞，数行衰柳宿啼鸦。
<br>
<br>　　卷482_17  「建元寺（一作和郭郧寒食）」李绅
<br>
<br>　　江城物候伤心地，远寺经过禁火辰。芳草垄边回首客，
<br>
<br>　　野花丛里断肠人。紫荆繁艳空门昼，红药深开古殿春。
<br>
<br>　　叹息光阴催白发，莫悲风月独沾巾。
<br>
<br>　　卷482_18  「却到金陵登北固亭」李绅
<br>
<br>　　龙形江影隔云深，虎势山光入浪沈。潮蹙海风驱万里，
<br>
<br>　　日浮天堑洞千寻。众峰作限横空碧，一柱中维彻底金。
<br>
<br>　　还叱楫师看五两，莫令辜负济川心。
<br>
<br>　　卷482_19  「望鹤林寺」李绅
<br>
<br>　　鹤栖峰下青莲宇，花发江城世界春。红照日高殷夺火，
<br>
<br>　　紫凝霞曙莹销尘。每思载酒悲前事，欲问题诗想旧身。
<br>
<br>　　自叹秋风劳物役，白头拘束一闲人。
<br>
<br>　　卷482_20  「宿瓜州」李绅
<br>
<br>　　烟昏水郭津亭晚，回望金陵若动摇。冲浦回风翻宿浪，
<br>
<br>　　照沙低月敛残潮。柳经寒露看萧索，人改衰容自寂寥。
<br>
<br>　　官冷旧谙唯旅馆，岁阴轻薄是凉飙。
<br>
<br>　　卷482_21  「入扬州郭」李绅
<br>
<br>　　菊芳沙渚残花少，柳过秋风坠叶疏。堤绕门津喧井市，
<br>
<br>　　路交村陌混樵渔。畏冲生客呼童仆，欲指潮痕问里闾。
<br>
<br>　　非为掩身羞白发，自缘多病喜肩舆。
<br>
<br>　　卷482_22  「宿扬州水馆」李绅
<br>
<br>　　舟依浅岸参差合，桥映晴虹上下连。轻楫过时摇水月，
<br>
<br>　　远灯繁处隔秋烟。却思海峤还凄叹，近涉江涛更凛然。
<br>
<br>　　闲凭栏干指星汉，尚疑轩盖在楼船。
<br>
<br>　　卷482_23  「州中小饮便别牛相」李绅
<br>
<br>　　笙歌罢曲辞宾侣，庭竹移阴就小斋。愁不解颜徒满酌，
<br>
<br>　　病非伤肺为忧怀。耻矜学步贻身患，岂慕醒狂蹑祸阶。
<br>
<br>　　从此别离长酩酊，洛阳狂狷任椎埋。
<br>
<br>　　卷482_24  「却过淮阴吊韩信庙」李绅
<br>
<br>　　功高自弃汉元臣，遗庙阴森楚水滨。英主任贤增虎翼，
<br>
<br>　　假王徼福犯龙鳞。贱能忍耻卑狂少，贵乏怀忠近佞人。
<br>
<br>　　徒用千金酬一饭，不知明哲重防身。
<br>
<br>　　卷482_25  「却入泗口」李绅
<br>
<br>　　洪河一派清淮接，堤草芦花万里秋。烟树寂寥分楚泽，
<br>
<br>　　海云明灭满扬州。望深江汉连天远，思起乡闾满眼愁。
<br>
<br>　　惆怅路岐真此处，夕阳西没水东流。
<br>
<br>　　卷482_26  「重入洛阳东门」李绅
<br>
<br>　　商颜重命伊川叟，时事知非入洛人。连野碧流通御苑，
<br>
<br>　　满阶秋草过天津。每惭清秩容衰齿，犹有华簪寄病身。
<br>
<br>　　驱马独归寻里巷，日斜行处旧红尘。
<br>
<br>　　卷482_27  「拜三川守」李绅
<br>
<br>　　恭承宠诏临伊洛，静守朝章化比闾。风变市儿惊偃草，
<br>
<br>　　雨晴郊薮谬随车。改张琴瑟移胶柱，止息笙篁辨鲁鱼。
<br>
<br>　　唯有从容期一德，使齐文教奉皇居。
<br>
<br>　　卷482_28  「庆云见」李绅
<br>
<br>　　礼成中岳陈金册，祥报卿云冠玉峰。轻未透林疑待凤，
<br>
<br>　　细非行雨讵从龙。卷风变彩霏微薄，照日笼光映隐重。
<br>
<br>　　还入九霄成沆瀣，夕岚生处鹤归松。
<br>
<br>　　卷482_29  「灵蛇见少林寺」李绅
<br>
<br>　　琐文结绶灵蛇降，蠖屈螭盘顾视闲。鳞蹙翠光抽璀璨，
<br>
<br>　　腹连金彩动弯环。已应蜕骨风雷后，岂效衔珠草莽间。
<br>
<br>　　知尔全身护昆阆，不矜挥尾在常山。
<br>
<br>　　卷482_30  「拜宣武军节度使」李绅
<br>
<br>　　油幢并入虎旗开，锦橐从天凤诏来。星应魏师新鼓角，
<br>
<br>　　地嫌梁苑旧池台。日晖红旆分如电，人拥青门动若雷。
<br>
<br>　　伊洛镜清回首处，是非纷杂任尘埃。
<br>
<br>　　卷482_31  「到宣武三十韵」李绅
<br>
<br>　　七月趋梁苑，三年谢尹京。旧风除物蠹，新律奉师贞。
<br>
<br>　　龙节双油重，蛇矛百练明。跃鱼连后旆，腾虎耀前旌。
<br>
<br>　　路转金神并，川开铁马横。拥旄差白羽，分辔引红缨。
<br>
<br>　　在浚风烟接，维嵩巩洛清。贯鱼奔骑疾，连雁卷行轻。
<br>
<br>　　烟垒风调角，秋原雨洗兵。宿云看布甲，疏柳见分营。
<br>
<br>　　鼓彻通宵警，和门候晓晴。虎符三校列，鱼胄万夫迎。
<br>
<br>　　弄马猿猱健，奔车角钩省＜菁绨隘道，张幕内连楹。
<br>
<br>　　森戟承三令，攒戈退一声。及郊知雨过，观俗辨风行。
<br>
<br>　　望宋怜思女，游梁念客卿。义夫留感激，公子播英名。
<br>
<br>　　泽广豚鱼洽，恩宣岂弟生。善师忘任智，中略在推诚。
<br>
<br>　　式宴歌钟合，陈筵绮绣并。戏鼙千卒跃，均酒百壶倾。
<br>
<br>　　乐与师徒共，欢从井邑盈。教通因渐染，人悦尚和平。
<br>
<br>　　授钺惭分阃，登坛荷列城。虚裘朝独坐，雄剑夜孤鸣。
<br>
<br>　　白发侵霜变，丹心捧日惊。卫青终保志，潘岳未忘情。
<br>
<br>　　期月终迷化，三年讵有成。惟看波海动，天外斩长鲸。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
