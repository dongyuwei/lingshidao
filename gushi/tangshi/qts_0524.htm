<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百二十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百二十四
<br>
<br>　　卷524_1  「斑竹筒簟」杜牧
<br>
<br>　　血染斑斑成锦纹，昔年遗恨至今存。
<br>
<br>　　分明知是湘妃泣，何忍将身卧泪痕。
<br>
<br>　　卷524_2  「和严恽秀才落花」杜牧
<br>
<br>　　共惜流年留不得，且环流水醉流杯。
<br>
<br>　　无情红艳年年盛，不恨凋零却恨开。
<br>
<br>　　卷524_3  「倡楼戏赠」杜牧
<br>
<br>　　细柳桥边深半春，缬衣帘里动香尘。
<br>
<br>　　无端有寄闲消息，背插金钗笑向人。
<br>
<br>　　卷524_4  「初上船留寄」杜牧
<br>
<br>　　烟水本好尚，亲交何惨凄。况为珠履客，即泊锦帆堤。
<br>
<br>　　沙雁同船去，田鸦绕岸啼。此时还有味，必卧日从西。
<br>
<br>　　卷524_5  「秋岸」杜牧
<br>
<br>　　河岸微退落，柳影微凋疏。船上听呼稚，堤南趁漉鱼。
<br>
<br>　　数帆旗去疾，一艇箭回初。曾入相思梦，因凭附远书。
<br>
<br>　　卷524_6  「过大梁闻河亭方宴赠孙子端」杜牧
<br>
<br>　　梁园纵玩归应少，赋雪搜才去必频。
<br>
<br>　　板落岂缘无罚酒，不教客右更添人。
<br>
<br>　　卷524_7  「题吴兴消暑楼十二韵」杜牧
<br>
<br>　　晴日登攀好，危楼物象饶。一溪通四境，万岫饶层霄。
<br>
<br>　　鸟翼舒华屋，鱼鳞棹短桡。浪花机乍织，云叶匠新雕。
<br>
<br>　　台榭罗嘉卉，城池敞丽谯。蟾蜍来作鉴，EX引成桥。
<br>
<br>　　燕任随秋叶，人空集早潮。楚鸿行尽直，沙鹭立偏翘。
<br>
<br>　　暮角凄游旅，清歌惨寥。景牵游目困，愁托酒肠销。
<br>
<br>　　远吹流松韵，残阳渡柳桥。时陪庾公赏，还悟脱烦嚣。
<br>
<br>　　卷524_8  「奉送中丞姊夫俦自大理卿出镇江西叙事书怀因成十二韵」杜牧
<br>
<br>　　惟帝忧南纪，搜贤与大藩。梅仙调步骤，庾亮拂岔K.
<br>
<br>　　一室何劳扫，三章自不冤。精明如定国，孤峻似陈蕃。
<br>
<br>　　灞岸秋犹嫩，蓝桥水始喧。红锕沂壁，黑槊断云根。
<br>
<br>　　滕阁丹霄倚，章江碧玉奔。一声仙妓唱，千里暮江痕。
<br>
<br>　　私好初童稚，官荣见子孙。流年休挂念，万事至无言。
<br>
<br>　　玉辇君频过，冯唐将未论。庸书酬万债，竹坞问樊村。
<br>
<br>　　卷524_9  「中丞业深韬略，志在功名，再奉长句一篇兼有谘劝」杜牧
<br>
<br>　　樯似邓林江拍天，越香巴锦万千千。滕王阁上柘枝鼓，
<br>
<br>　　徐孺亭西铁轴船。八部元侯非不贵，万人师长岂无权。
<br>
<br>　　要君严重疏欢乐，犹有河湟可下鞭。
<br>
<br>　　卷524_10  「和裴杰秀才新樱桃」杜牧
<br>
<br>　　新果真琼液，人应宴紫兰。圆疑窃龙颔，色已夺鸡冠。
<br>
<br>　　远火微微辨，繁星历历看。茂先知味好，曼倩恨偷难。
<br>
<br>　　忍用烹酥酪，从将玩玉盘。流年如可驻，何必九华丹。
<br>
<br>　　卷524_11  「春思」杜牧
<br>
<br>　　岂君心的的，嗟我泪涓涓。绵羽啼来久，锦鳞书未传。
<br>
<br>　　兽垆凝冷焰，罗幕蔽晴烟。自是求佳梦，何须讶昼眠。
<br>
<br>　　卷524_12  「代人作」杜牧
<br>
<br>　　楼高春日早，屏束麝烟堆。盼眄凝魂别，依稀梦雨来。
<br>
<br>　　绿鬟羞妥麽，红颊思天偎。斗草怜香蕙，簪花间雪梅。
<br>
<br>　　戍辽虽咽切，游蜀亦迟回。锦字梭悬壁，琴心月满台。
<br>
<br>　　笑筵凝贝启，眠箔晓珠开。腊破征车动，袍襟对泪裁。
<br>
<br>　　卷524_13  「偶题二首」杜牧
<br>
<br>　　劳劳千里身，襟袂满行尘。深夜悬双泪，短亭思远人。
<br>
<br>　　苍江程未息，黑水梦何频。明月轻桡去，唯应钓赤鳞。
<br>
<br>　　有恨秋来极，无端别后知。夜阑终耿耿，明发竟迟迟。
<br>
<br>　　信已凭鸿去，归唯与燕期。只因明月见，千里两相思。
<br>
<br>　　卷524_14  「冬至日遇京使发寄舍弟」杜牧
<br>
<br>　　远信初凭双鲤去，他乡正遇一阳生。尊前岂解愁家国，
<br>
<br>　　辇下唯能忆弟兄。旅馆夜忧姜被冷，暮江寒觉晏裘轻。
<br>
<br>　　竹门风过还惆怅，疑是松窗雪打声。
<br>
<br>　　卷524_15  「洛下送张曼容赴上党召」杜牧
<br>
<br>　　歌阕樽残恨却偏，凭君不用设离筵。未趋雉尾随元老，
<br>
<br>　　且蓦羊肠过少年。七叶汉貂真密近，一枝诜桂亦徒然。
<br>
<br>　　羽书正急征兵地，须遣头风处处痊。
<br>
<br>　　卷524_16  「宣州留赠」杜牧
<br>
<br>　　红铅湿尽半罗裙，洞府人间手欲分。满面风流虽似玉，
<br>
<br>　　四年夫婿恰如云。当春离恨杯长满，倚柱关情日渐曛。
<br>
<br>　　为报眼波须稳当，五陵游宕莫知闻。
<br>
<br>　　卷524_17  「寄题宣州开元寺」杜牧
<br>
<br>　　松寺曾同一鹤栖，夜深台殿月高低。
<br>
<br>　　何人为倚东楼柱，正是千山雪涨溪。
<br>
<br>　　卷524_18  「赠张祜」杜牧
<br>
<br>　　诗韵一逢君，平生称所闻。粉毫唯画月，琼尺只裁云。
<br>
<br>　　黥阵人人慑，秋星历历分。数篇留别我，羞杀李将军。
<br>
<br>　　卷524_19  「残春独来南亭因寄张祜」杜牧
<br>
<br>　　暖云如粉草如茵，独步长堤不见人。一岭桃花红锦g，
<br>
<br>　　半溪山水碧罗新。高枝百舌犹欺鸟，带叶梨花独送春。
<br>
<br>　　仲蔚欲知何处在，苦吟林下拂诗尘。
<br>
<br>　　卷524_20  「宣州开元寺南楼」杜牧
<br>
<br>　　小楼才受一床横，终日看山酒满倾。
<br>
<br>　　可惜和风夜来雨，醉中虚度打窗声。
<br>
<br>　　卷524_21  「寄远人」杜牧
<br>
<br>　　终日求人卜，回回道好音。那时离别后，入梦到如今。
<br>
<br>　　卷524_22  「别沈处士」杜牧
<br>
<br>　　旧事参差梦，新程逦迤秋。故人如见忆，时到寺东楼。
<br>
<br>　　卷524_23  「留赠」杜牧
<br>
<br>　　舞靴应任闲人看，笑脸还须待我开。
<br>
<br>　　不用镜前空有泪，蔷薇花谢即归来。
<br>
<br>　　卷524_24  「奉和仆射相公春泽稍愆圣君轸虑嘉雪忽降…成四韵」杜牧
<br>
<br>　　飘来鸡树凤池边，渐压琼枝冻碧涟。银阙双高银汉里，
<br>
<br>　　玉山横列玉墀前。昭阳殿下风回急，承露盘中月彩圆。
<br>
<br>　　上相抽毫歌帝德，一篇风雅美丰年。
<br>
<br>　　卷524_25  「寄李播评事」杜牧
<br>
<br>　　子列光殊价，明时忍自高。宁无好舟楫，不泛恶风涛。
<br>
<br>　　大翼终难戢，奇锋且自韬。春来烟渚上，几净雪霜毫。
<br>
<br>　　卷524_26  「送牛相出镇襄州」杜牧
<br>
<br>　　盛时常注意，南雍暂分茅。紫殿辞明主，岩廊别旧交。
<br>
<br>　　危幢侵碧雾，寒旆猎红铩５乱敌秦镜，威声隐楚郊。
<br>
<br>　　拜尘先洒泪，成厦昔容巢。遥仰沈碑会，鸳鸯玉佩敲。
<br>
<br>　　卷524_27  「送薛二首」杜牧
<br>
<br>　　可怜走马骑驴汉，岂有风光肯占伊。
<br>
<br>　　只有三张最惆怅，下山回马尚迟迟。
<br>
<br>　　小捷风流已俊才，便将红粉作金台。
<br>
<br>　　明年未去池阳郡，更乞春时却重来。
<br>
<br>　　卷524_28  「见穆三十宅中庭海榴花谢」杜牧
<br>
<br>　　矜红掩素似多才，不待樱桃不逐梅。春到未曾逢宴赏，
<br>
<br>　　雨馀争解免低徊。巧穷南国千般艳，趁得春风二月开。
<br>
<br>　　堪恨王孙浪游去，落英狼藉始归来。
<br>
<br>　　卷524_29  「留诲曹师等诗」杜牧
<br>
<br>　　万物有丑好，各一姿状分。唯人即不尔，学与不学论。
<br>
<br>　　学非探其花，要自拨其根。孝友与诚实，而不忘尔言。
<br>
<br>　　根本既深实，柯叶自滋繁。念尔无忽此，期以庆吾门。
<br>
<br>　　卷524_30  「洛阳」杜牧
<br>
<br>　　文争武战就神功，时似开元天宝中。已建玄戈收相土，
<br>
<br>　　应回翠帽过离宫。侯门草满宜寒兔，洛浦沙深下塞鸿。
<br>
<br>　　疑有女娥西望处，上阳烟树正秋风。
<br>
<br>　　卷524_31  「寄唐州李n尚书」杜牧
<br>
<br>　　累代功勋照世光，奚胡闻道死心降。书功笔秃三千管，
<br>
<br>　　领节门排十六双，先揖耿m声寂寂，今看黄霸事。
<br>
<br>　　时人欲识胸襟否，彭蠡秋连万里江。
<br>
<br>　　卷524_32  「南陵道中」杜牧
<br>
<br>　　南陵水面漫悠悠，风紧云轻欲变秋。
<br>
<br>　　正是客心孤回处，谁家红袖凭江楼。
<br>
<br>　　卷524_33  「登九峰楼」杜牧
<br>
<br>　　晴江滟滟含浅沙，高低绕郭滞秋花。牛歌鱼笛山月上，
<br>
<br>　　鹭渚j梁溪日斜。为郡异乡徒泥酒，杜陵芳草岂无家。
<br>
<br>　　白头搔杀倚柱遍，归棹何时闻轧鸦。
<br>
<br>　　卷524_34  「别家」杜牧
<br>
<br>　　初岁娇儿未识爷，别爷不拜手吒叉。
<br>
<br>　　拊头一别三千里，何日迎门却到家。
<br>
<br>　　卷524_35  「归家（一作赵嘏诗）」杜牧
<br>
<br>　　稚子牵衣问，归来何太迟。共谁争岁月，赢得鬓边丝。
<br>
<br>　　卷524_36  「雨」杜牧
<br>
<br>　　连云接塞添迢递，洒幕侵灯送寂寥。
<br>
<br>　　一夜不眠孤客耳，主人窗外有芭蕉。
<br>
<br>　　卷524_37  「送人」杜牧
<br>
<br>　　鸳鸯帐里暖芙蓉，低泣关山几万重。
<br>
<br>　　明镜半边钗一股，此生何处不相逢。
<br>
<br>　　卷524_38  「遣怀」杜牧
<br>
<br>　　道泰时还泰，时来命不来。何当离城市，高卧博山隈。
<br>
<br>　　卷524_39  「醉赠薛道封」杜牧
<br>
<br>　　饮酒论文四百刻，水分云隔二三年。
<br>
<br>　　男儿事业知公有，卖与明君直几钱。
<br>
<br>　　卷524_40  「歙州卢中丞见惠名酝」杜牧
<br>
<br>　　谁怜贱子启穷途，太守封来酒一壶。攻破是非浑似梦，
<br>
<br>　　削平身世有如无。醺醺若借嵇康懒，兀兀仍添宁武愚。
<br>
<br>　　犹念悲秋更分赐，夹溪红蓼映风蒲。
<br>
<br>　　卷524_41  「咏袜」杜牧
<br>
<br>　　钿尺裁量减四分，纤纤玉笋裹轻云。
<br>
<br>　　五陵年少欺他醉，笑把花前出画裙。
<br>
<br>　　卷524_42  「宫祠二首」杜牧
<br>
<br>　　蝉翼轻绡傅体红，玉肤如醉向春风。
<br>
<br>　　深宫锁闭犹疑惑，更取丹沙试辟宫。
<br>
<br>　　监宫引出暂开门，随例须朝不是恩。
<br>
<br>　　银钥却收金锁合，月明花落又黄昏。
<br>
<br>　　卷524_43  「月」杜牧
<br>
<br>　　三十六宫秋夜深，昭阳歌断信沈沈。
<br>
<br>　　唯应独伴陈皇后，照见长门望幸心。
<br>
<br>　　卷524_44  「忍死留别献盐铁裴相公二十叔」杜牧
<br>
<br>　　贤相辅明主，苍生寿域开。青春辞白日，幽壤作黄埃。
<br>
<br>　　岂是无多士，偏蒙不弃才。孤坟三尺土，谁可为培栽。
<br>
<br>　　卷524_45  「悲吴王城」杜牧
<br>
<br>　　二月春风江上来，水精波动碎楼台。吴王宫殿柳含翠，
<br>
<br>　　苏小宅房花正开。解舞细腰何处往，能歌姹女逐谁回。
<br>
<br>　　千秋万古无消息，国作荒原人作灰。
<br>
<br>　　卷524_46  「闺情代作」杜牧
<br>
<br>　　梧桐叶落雁初归，迢递无因寄远衣。月照石泉金点冷，
<br>
<br>　　凤酣箫管玉声微。佳人刀杵秋风外，荡子从征梦寐希。
<br>
<br>　　遥望戍楼天欲晓，满城冬鼓白云飞。
<br>
<br>　　卷524_47  「寄沈褒秀才」杜牧
<br>
<br>　　晴河万里色如刀，处处浮云卧碧桃。仙桂茂时金镜晓，
<br>
<br>　　洛波飞处玉容高。雄如宝剑冲牛斗，丽似鸳鸯养羽毛。
<br>
<br>　　他日忆君何处望，九天香满碧萧骚。
<br>
<br>　　卷524_48  「入关」杜牧
<br>
<br>　　东西南北数衢通，曾取江西径过东。
<br>
<br>　　今日更寻南去路，未秋应有北归鸿。
<br>
<br>　　卷524_49  「及第后寄长安故人」杜牧
<br>
<br>　　东都放榜未花开，三十三人走马回。
<br>
<br>　　秦地少年多酿酒，已将春色入关来。
<br>
<br>　　卷524_50  「偶作」杜牧
<br>
<br>　　才子风流咏晓霞，倚楼吟住日初斜。
<br>
<br>　　惊杀东邻绣床女，错将黄晕压檀花。
<br>
<br>　　卷524_51  「赠终南兰若僧」杜牧
<br>
<br>　　北阙南山是故乡，两枝仙桂一时芳。
<br>
<br>　　休公都不知名姓，始觉禅门气味长。
<br>
<br>　　卷524_52  「遣怀」杜牧
<br>
<br>　　落魄江南载酒行，楚腰肠断掌中轻。
<br>
<br>　　十年一觉扬州梦，赢得青楼薄幸名。
<br>
<br>　　卷524_53  「秋感」杜牧
<br>
<br>　　金风万里思何尽，玉树一窗秋影寒。
<br>
<br>　　独掩柴门明月下，泪流香袂倚阑干。
<br>
<br>　　卷524_54  「赠渔父」杜牧
<br>
<br>　　芦花深泽静垂纶，月夕烟朝几十春。
<br>
<br>　　自说孤舟寒水畔，不曾逢著独醒人。
<br>
<br>　　卷524_55  「叹花」杜牧
<br>
<br>　　自恨寻芳到已迟，往年曾见未开时。
<br>
<br>　　如今风摆花狼藉，绿叶成阴子满枝。
<br>
<br>　　卷524_56  「题刘秀才新竹」杜牧
<br>
<br>　　数茎幽玉色，晓夕翠烟分。声破寒窗梦，根穿绿藓纹。
<br>
<br>　　渐笼当槛日，欲碍入帘云。不是山阴客，何人爱此君。
<br>
<br>　　卷524_57  「山行」杜牧
<br>
<br>　　远上寒山石径斜，白云生处有人家。
<br>
<br>　　停车坐爱枫林晚，霜叶红于二月花。
<br>
<br>　　卷524_58  「书怀」杜牧
<br>
<br>　　满眼青山未得过，镜中无那鬓丝何。
<br>
<br>　　只言旋老转无事，欲到中年事更多。
<br>
<br>　　卷524_59  「紫薇花」杜牧
<br>
<br>　　晓迎秋露一枝新，不占园中最上春。
<br>
<br>　　桃李无言又何在，向风偏笑艳阳人。
<br>
<br>　　卷524_60  「醉后呈崔大夫」杜牧
<br>
<br>　　谢傅秋凉阅管弦，徒教贱子侍华筵。
<br>
<br>　　溪头正雨归不得，辜负东窗一觉眠。
<br>
<br>　　卷524_61  「和宣州沈大夫登北楼书怀」杜牧
<br>
<br>　　兵符严重辞金马，星剑光芒射斗牛。笔落青山飘古韵，
<br>
<br>　　帐开红旆照高秋。香连日彩浮绡幕，溪逐歌声绕画楼。
<br>
<br>　　可惜登临佳丽地，羽仪须去凤池游。
<br>
<br>　　卷524_62  「夜雨」杜牧
<br>
<br>　　九月三十日，雨声如别秋。无端满阶叶，共白几人头。
<br>
<br>　　点滴侵寒梦，萧骚著淡愁。渔歌听不唱，蓑湿棹回舟。
<br>
<br>　　卷524_63  「方响」杜牧
<br>
<br>　　数条秋水挂琅\，玉手丁当怕夜寒。
<br>
<br>　　曲尽连敲三四下，恐惊珠泪落金盘。
<br>
<br>　　卷524_64  「将出关宿层峰驿，却寄李谏议」杜牧
<br>
<br>　　孤驿在重阻，云根掩柴扉。数声暮禽切，万壑秋意归。
<br>
<br>　　心驰碧泉涧，目断青琐闱。明日武关外，梦魂劳远飞。
<br>
<br>　　卷524_65  「使回枉唐州崔司马书，兼寄四韵因和」杜牧
<br>
<br>　　清晨候吏把书来，十载离忧得暂开。痴叔去时还读易，
<br>
<br>　　仲容多兴索衔杯。人心计日殷勤望，马首随云早晚回。
<br>
<br>　　莫为霜台愁岁暮，潜龙须待一声雷。
<br>
<br>　　卷524_66  「郡斋秋夜即事，寄斛斯处士许秀才」杜牧
<br>
<br>　　有客谁人肯夜过，独怜风景奈愁何。边鸿怨处迷霜久，
<br>
<br>　　庭树空来见月多。故国杳无千里信，采弦时伴一声歌。
<br>
<br>　　驰心只待城乌晓，几对虚檐望白河。
<br>
<br>　　卷524_67  「早春题真上人院（生天宝初）」杜牧
<br>
<br>　　清羸已近百年身，古寺风烟又一春。
<br>
<br>　　寰海自成戎马地，唯师曾是太平人。
<br>
<br>　　卷524_68  「对花微疾不饮，呈坐中诸公」杜牧
<br>
<br>　　花前虽病亦提壶，数调持觞兴有无。
<br>
<br>　　尽日临风羡人醉，雪香空伴白髭须。
<br>
<br>　　卷524_69  「酬王秀才桃花园见寄」杜牧
<br>
<br>　　桃满西园淑景催，几多红艳浅深开。
<br>
<br>　　此花不逐溪流出，晋客无因入洞来。
<br>
<br>　　卷524_70  「走笔送杜十三归京」杜牧
<br>
<br>　　烟鸿上汉声声远，逸骥寻云步步高。
<br>
<br>　　应笑内兄年六十，郡城闲坐养霜毛。
<br>
<br>　　卷524_71  「送王十至褒中因寄尚书」杜牧
<br>
<br>　　阙下经年别，人间两地情。坛场新汉将，烟月古隋城。
<br>
<br>　　雁去梁山远，云高楚岫明。君家荷藕好，缄恨寄遥程。
<br>
<br>　　卷524_72  「后池泛舟送王十」杜牧
<br>
<br>　　相送西郊暮景和，青苍竹外绕寒波。
<br>
<br>　　为君蘸甲十分饮，应见离心一倍多。
<br>
<br>　　卷524_73  「重送王十」杜牧
<br>
<br>　　执袂还应立马看，向来离思始知难。
<br>
<br>　　雁飞不见行尘灭，景下山遥极目寒。
<br>
<br>　　卷524_74  「洛阳秋夕」杜牧
<br>
<br>　　泠泠寒水带霜风，更在天桥夜景中。
<br>
<br>　　清禁漏闲烟树寂，月轮移在上阳宫。
<br>
<br>　　卷524_75  「赠猎骑」杜牧
<br>
<br>　　已落双雕血尚新，鸣鞭走马又翻身。
<br>
<br>　　凭君莫射南来雁，恐有家书寄远人。
<br>
<br>　　卷524_76  「怀吴中冯秀才」杜牧
<br>
<br>　　长洲苑外草萧萧，却算游程岁月遥。
<br>
<br>　　唯有别时今不忘，暮烟秋雨过枫桥。
<br>
<br>　　卷524_77  「寄东塔僧」杜牧
<br>
<br>　　初月微明漏白烟，碧松梢外挂青天。
<br>
<br>　　西风静起传深夜，应送愁吟入夜禅。
<br>
<br>　　卷524_78  「秋夕」杜牧
<br>
<br>　　红烛秋光冷画屏，轻罗小扇扑流萤。
<br>
<br>　　天阶夜色凉如水，坐看牵牛织女星。
<br>
<br>　　卷524_79  「瑶瑟」杜牧
<br>
<br>　　玉仙瑶瑟夜珊珊，月过楼西桂烛残。
<br>
<br>　　风景人间不如此，动摇湘水彻明寒。
<br>
<br>　　卷524_80  「送故人归山」杜牧
<br>
<br>　　三清洞里无端别，又拂尘衣欲卧云。
<br>
<br>　　看著挂冠迷处所，北山萝月在移文。
<br>
<br>　　卷524_81  「闻角」杜牧
<br>
<br>　　晓楼烟槛出云霄，景下林塘已寂寥。
<br>
<br>　　城角为秋悲更远，护霜云破海天遥。
<br>
<br>　　卷524_82  「押兵甲发谷口寄诸公」杜牧
<br>
<br>　　晓涧青青桂色孤，楚人随玉上天衢。
<br>
<br>　　水辞谷口山寒少，今日风头校暖无。
<br>
<br>　　卷524_83  「和令狐侍御赏蕙草」杜牧
<br>
<br>　　寻常诗思巧如春，又喜幽亭蕙草新。
<br>
<br>　　本是馨香比君子，绕栏今更为何人。
<br>
<br>　　卷524_84  「偶题」杜牧
<br>
<br>　　道在人间或可传，小还轻变已多年。
<br>
<br>　　今来海上升高望，不到蓬莱不是仙。
<br>
<br>　　卷524_85  「三川驿伏览座主舍人留题」杜牧
<br>
<br>　　旧迹依然已十秋，雪山当面照银钩。
<br>
<br>　　怀恩泪尽霜天晓，一片馀霞映驿楼。
<br>
<br>　　卷524_86  「陕州醉赠裴四同年」杜牧
<br>
<br>　　凄风洛下同羁思，迟日棠阴得醉歌。
<br>
<br>　　自笑与君三岁别，头衔依旧鬓丝多。
<br>
<br>　　卷524_87  「破镜」杜牧
<br>
<br>　　佳人失手镜初分，何日团圆再会君。
<br>
<br>　　今朝万里秋风起，山北山南一片云。
<br>
<br>　　卷524_88  「长安雪后」杜牧
<br>
<br>　　秦陵汉苑参差雪，北阙南山次第春。
<br>
<br>　　车马满城原上去，岂知惆怅有闲人。
<br>
<br>　　卷524_89  「华清宫」杜牧
<br>
<br>　　零叶翻红万树霜，玉莲开蕊暖泉香。
<br>
<br>　　行云不下朝元阁，一曲淋铃泪数行。
<br>
<br>　　卷524_90  「冬日题智门寺北楼」杜牧
<br>
<br>　　满怀多少是恩酬，未见功名已白头。
<br>
<br>　　不为寻山试筋力，岂能寒上背云楼。
<br>
<br>　　卷524_91  「别王十后遣京使累路附书」杜牧
<br>
<br>　　重关晓度宿云寒，羸马缘知步步难。
<br>
<br>　　此信的应中路见，乱山何处拆书看。
<br>
<br>　　卷524_92  「许秀才至辱李蕲州绝句，问断酒之情因寄」杜牧
<br>
<br>　　有客南来话所思，故人遥枉醉中诗。
<br>
<br>　　暂因微疾须防酒，不是欢情减旧时。
<br>
<br>　　卷524_93  「送张判官归兼谒鄂州大夫」杜牧
<br>
<br>　　处士闻名早，游秦献疏回。腹中书万卷，身外酒千杯。
<br>
<br>　　江雨春波阔，园林客梦催。今君拜旌戟，凛凛近霜台。
<br>
<br>　　卷524_94  「宿长庆寺」杜牧
<br>
<br>　　南行步步远浮尘，更近青山昨夜邻。高铎数声秋撼玉，
<br>
<br>　　霁河千里晓横银。红蕖影落前池净，绿稻香来野径频。
<br>
<br>　　终日官闲无一事，不妨长醉是游人。
<br>
<br>　　卷524_95  「望少华三首」杜牧
<br>
<br>　　身随白日看将老，心与青云自有期。
<br>
<br>　　今对晴峰无十里，世缘多累暗生悲。
<br>
<br>　　文字波中去不还，物情初与是非闲。
<br>
<br>　　时名竟是无端事，羞对灵山道爱山。
<br>
<br>　　眼看云鹤不相随，何况尘中事作为。
<br>
<br>　　好伴羽人深洞去，月前秋听玉参差。
<br>
<br>　　卷524_96  「登澧州驿楼寄京兆韦尹（尹曾典此郡）」杜牧
<br>
<br>　　一话涔阳旧使君，郡人回首望青云。
<br>
<br>　　政声长与江声在，自到津楼日夜闻。
<br>
<br>　　卷524_97  「长安晴望」杜牧
<br>
<br>　　翠屏山对凤城开，碧落摇光霁后来。
<br>
<br>　　回识六龙巡幸处，飞烟闲绕望春台。
<br>
<br>　　卷524_98  「岁旦朝回口号」杜牧
<br>
<br>　　星河犹在整朝衣，远望天门再拜归。
<br>
<br>　　笑向春风初五十，敢言知命且知非。
<br>
<br>　　卷524_99  「XZ骏」杜牧
<br>
<br>　　瑶池罢游宴，良乐委尘沙。遭遇不遭遇，盐车与鼓车。
<br>
<br>　　卷524_100  「龙丘途中二首（一作李商隐诗）」杜牧
<br>
<br>　　汉苑残花别，吴江盛夏来。唯看万树合，不见一枝开。
<br>
<br>　　水色饶湘浦，滩声怯建溪。泪流回月上，可得更猿啼。
<br>
<br>　　卷524_101  「宫人冢」杜牧
<br>
<br>　　尽是离宫院中女，苑墙城外冢累累。
<br>
<br>　　少年入内教歌舞，不识君王到老时。
<br>
<br>　　卷524_102  「寄浙西李判官」杜牧
<br>
<br>　　燕台上客意何如，四五年来渐渐疏。直道莫抛男子业，
<br>
<br>　　遭时还与故人书。青云满眼应骄我，白发浑头少恨渠。
<br>
<br>　　唯念贤哉崔大让，可怜无事不歌鱼。
<br>
<br>　　卷524_103  「寄杜子二首」杜牧
<br>
<br>　　不识长杨事北胡，且教红袖醉来扶。
<br>
<br>　　狂风烈焰虽千尺，豁得平生俊气无。
<br>
<br>　　武牢关吏应相笑，个里年年往复来。
<br>
<br>　　若问使君何处去，为言相忆首长回。
<br>
<br>　　卷524_104  「卢秀才将出王屋，高步名场，江南相逢赠别」杜牧
<br>
<br>　　王屋山人有古文，欲攀青桂弄氛氲。将携健笔干明主，
<br>
<br>　　莫向仙坛问白云。驰逐宁教争处让，是非偏忌众人分。
<br>
<br>　　交游话我凭君道，除却鲈鱼更不闻。
<br>
<br>　　卷524_105  「送刘三复郎中赴阙」杜牧
<br>
<br>　　横溪辞寂寞，金马去追游。好是鸳鸯侣，正逢霄汉秋。
<br>
<br>　　玉珂声琐琐，锦帐梦悠悠。微笑知今是，因风谢钓舟。
<br>
<br>　　卷524_106  「羊栏浦夜陪宴会」杜牧
<br>
<br>　　戈槛营中夜未央，雨沾云惹侍襄王。球来香袖依稀暖，
<br>
<br>　　酒凸觥心泛滟光。红弦高紧声声急，珠唱铺圆袅袅长。
<br>
<br>　　自比诸生最无取，不知何处亦升堂。
<br>
<br>　　卷524_107  「送杜赴润州幕」杜牧
<br>
<br>　　少年才俊赴知音，丞相门栏不觉深。直道事人男子业，
<br>
<br>　　异乡加饭弟兄心。还须整理韦弦佩，莫独矜夸玳瑁簪。
<br>
<br>　　若去上元怀古去，谢安坟下与沉吟。
<br>
<br>　　卷524_108  「有感」杜牧
<br>
<br>　　宛溪垂柳最长枝，曾被春风尽日吹。
<br>
<br>　　不堪攀折犹堪看，陌上少年来自迟。
<br>
<br>　　卷524_109  「书怀寄卢州（一作泸州守）」杜牧
<br>
<br>　　谢山南畔州，风物最宜秋。太守悬金印，佳人敞画楼。
<br>
<br>　　凝缸暗醉夕，残月上汀州。可惜当年鬓，朱门不得游。
<br>
<br>　　卷524_110  「贺崔大夫崔正字」杜牧
<br>
<br>　　内举无惭古所难，燕台遥想拂尘冠。登龙有路水不峻，
<br>
<br>　　一雁背飞天正寒。别夜酒馀红烛短，映山帆满碧霞残。
<br>
<br>　　谢公楼下潺响，离恨诗情添几般。
<br>
<br>　　卷524_111  「江南送左师」杜牧
<br>
<br>　　江南为客正悲秋，更送吾师古渡头。
<br>
<br>　　惆怅不同尘土别，水云踪迹去悠悠。
<br>
<br>　　卷524_112  「寝夜」杜牧
<br>
<br>　　蛩唱如波咽，更深似水寒。露华惊弊褐，灯影挂尘冠。
<br>
<br>　　故国初离梦，前溪更下滩。纷纷毫发事，多少宦游难。
<br>
<br>　　卷524_113  「十九兄郡楼有宴，病不赴」杜牧
<br>
<br>　　十二层楼敞画檐，连去歌尽草纤纤。
<br>
<br>　　空堂病怯阶前月，燕子嗔垂一竹帘。
<br>
<br>　　卷524_114  「愁」杜牧
<br>
<br>　　聚散竟无形，回肠自结成。古今留不得，离别又潜生。
<br>
<br>　　降虏将军思，穷秋远客情。何人更憔悴，落第泣秦京。
<br>
<br>　　卷524_115  「隋苑（一作李商隐诗，题云定子）」杜牧
<br>
<br>　　红霞一抹广陵春，定子当筵睡脸新。
<br>
<br>　　却笑吃亏隋炀帝，破家亡国为谁人。
<br>
<br>　　卷524_116  「芭蕉」杜牧
<br>
<br>　　芭蕉为雨移，故向窗前种。怜渠点滴声，留得归乡梦。
<br>
<br>　　梦远莫归乡，觉来一翻动。
<br>
<br>　　卷524_117  「汴人舟行答张祜」杜牧
<br>
<br>　　千万长河共使船，听君诗句倍怆然。
<br>
<br>　　春风野岸名花发，一道帆樯画柳烟。
<br>
<br>　　卷524_118  「牧陪昭应卢郎中在江西宣州佐今吏部沈公幕罢府…投寄」杜牧
<br>
<br>　　燕雁下扬州，凉风柳陌愁。可怜千里梦，还是一年秋。
<br>
<br>　　宛水环朱槛，章江敞碧流。谬陪吾益友，只事我贤侯。
<br>
<br>　　印组萦光马，锋看解牛。井闾安乐易，冠盖惬依投。
<br>
<br>　　政简稀开阁，功成每运筹。送春经野坞，迟日上高楼。
<br>
<br>　　玉裂歌声断，霞飘舞带收。泥情斜拂印，别脸小低头。
<br>
<br>　　日晚花枝烂，G凝粉彩稠。未曾孤酩酊，剩肯只淹留。
<br>
<br>　　重德俄征宠，诸生苦宦游。分途之绝国，洒泪拜行c.
<br>
<br>　　聚散真漂梗，光阴极转邮。铭心徒历历，屈指尽悠悠。
<br>
<br>　　君作烹鲜用，谁膺仄席求。卷怀能愤悱，卒岁且优游。
<br>
<br>　　去矣时难遇，沽哉价莫酬。满枝为鼓吹，衷甲避戈矛。
<br>
<br>　　隋帝宫荒草，秦王土一丘。相逢好大笑，除此总云浮。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
