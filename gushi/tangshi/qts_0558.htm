<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百五十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百五十八
<br>
<br>　　卷558_1  「新雪八韵（一作闲居新雪）」薛能
<br>
<br>　　大雪满初晨，开门万象新。龙钟鸡未起，萧索我何贫。
<br>
<br>　　耀若花前境，清如物外身。细飞斑户牖，干洒乱松筠。
<br>
<br>　　正色凝高岭，随流助要津。鼎消微是滓，车碾半和尘。
<br>
<br>　　茶兴留诗客，瓜情想戍人。终篇本无字，谁别胜阳春。
<br>
<br>　　卷558_2  「国学试风化下」薛能
<br>
<br>　　霁阙露穹崇，含生仰圣聪。英明高比日，声教下如风。
<br>
<br>　　静发宸居内，低来品物中。南薰歌自溥，北极响皆通。
<br>
<br>　　O末看无状，人间觉有功。因今委泥者，睹此忘途穷。
<br>
<br>　　卷558_3  「升平词十首（乐府作升平乐）」薛能
<br>
<br>　　瑞气绕宫楼，皇居信上游。远冈连圣祚，平地载神州。
<br>
<br>　　会合皆重译，潺近八流。中兴岂假问，据此自千秋。
<br>
<br>　　寥敞延英，朝班立位横。宣传无草动，拜舞有衣声。
<br>
<br>　　鸳瓦霜消湿，虫丝日照明。辛勤自不到，遥见似前程。
<br>
<br>　　处处是欢心，时康岁已深。不同三尺剑，应似五弦琴。
<br>
<br>　　寿笑山犹尽，明嫌日有阴。何当怜一物，亦遣断愁吟。
<br>
<br>　　曙质绝埃氛，彤庭列禁军。圣颜初对日，龙尾竞缘云。
<br>
<br>　　佩响交成韵，帘阴暖带纹。逍遥岂有事，于此咏南薰。
<br>
<br>　　一物至周天，洪纤尽晏然。车书无异俗，甲子并丰年。
<br>
<br>　　奇技皆归朴，征夫亦服田。君王故不有，台鼎合韦弦。
<br>
<br>　　日日听歌谣，区中尽祝尧。虫蝗初不害，夷狄近全销。
<br>
<br>　　史笔惟书瑞，天台绝见妖。因令匹夫志，转欲事清朝。
<br>
<br>　　品物尽昭苏，神功复帝谟。他时应有寿，当代且无虞。
<br>
<br>　　赐历通遐俗，移关入半胡。鹪鹩一何幸，于此寄微躯。
<br>
<br>　　无战复无私，尧时即此时。焚香临极早，待月卷帘迟。
<br>
<br>　　端拱乾坤内，何言W纩垂。君看圣明验，只此是神龟。
<br>
<br>　　旭日上清穹，明堂坐圣聪。衣裳承瑞气，冠冕盖重瞳。
<br>
<br>　　花木经宵露，旌旗入仗风。何期于此地，见说是神工。
<br>
<br>　　五帝三皇主，萧曹魏邴臣。文章惟返朴，戈甲尽生尘。
<br>
<br>　　谏纸应无用，朝纲自有伦。升平不可记，所见是闲人。
<br>
<br>　　卷558_4  「送冯温往河外」薛能
<br>
<br>　　琴剑事行装，河关出北方。秦音尽河内，魏画自黎阳。
<br>
<br>　　野日村苗熟，秋霜馆叶黄。风沙问船处，应得立清漳。
<br>
<br>　　卷558_5  「送从兄之太原副使」薛能
<br>
<br>　　少载琴书去，须知暂佐军。初程见西岳，尽室渡横汾。
<br>
<br>　　元日何州住，枯风宿馆闻。都门送行处，青紫骑纷纷。
<br>
<br>　　卷558_6  「送马戴书记之太原」薛能
<br>
<br>　　一曲大河声，全家几日行。从容长约夜，差互忽离城。
<br>
<br>　　镇北胡沙浅，途中霍岳横。相逢莫已讯，诗雅负雄名。
<br>
<br>　　卷558_7  「送友人出塞」薛能
<br>
<br>　　榆关到不可，何况出榆关。春草临岐断，边楼带日闲。
<br>
<br>　　人归穹帐外，鸟乱废营间。此地堪愁想，霜前作意还。
<br>
<br>　　卷558_8  「送李溟出塞」薛能
<br>
<br>　　边城官尚恶，况乃是羁游。别路应相忆，离亭更少留。
<br>
<br>　　黄沙人外阔，飞雪马前稠。甚险穹庐宿，无为过代州。
<br>
<br>　　卷558_9  「寄终南隐者」薛能
<br>
<br>　　海日东南出，应开岭上扉。扫坛花入_，科竹露沾衣。
<br>
<br>　　饭后嫌身重，茶中见鸟归。相思爱民者，难说与亲违。
<br>
<br>　　卷558_10  「赠隐者」薛能
<br>
<br>　　自得高闲性，平生向北栖。月潭云影断，山叶雨声齐。
<br>
<br>　　庭树人书匝，栏花鸟坐低。相留永不忘，经宿话丹梯。
<br>
<br>　　卷558_11  「惜春」薛能
<br>
<br>　　花开亦花落，时节暗中迁。无计延春日，可能留少年。
<br>
<br>　　小丛初散蝶，高柳即闻蝉。繁艳归何处，满山啼杜鹃。
<br>
<br>　　卷558_12  「送人自苏州之长沙县官」薛能
<br>
<br>　　驱马复乘流，何时发虎丘。全家上南岳，一尉事诸侯。
<br>
<br>　　茶煮朝宗水，船停调角州。炎方好将息，卑湿旧堪忧。
<br>
<br>　　卷558_13  「早春归山中旧居」薛能
<br>
<br>　　茫茫驱匹马，归处是荒榛。猿迹破庭雪，鼠踪生甑尘。
<br>
<br>　　开门冲网断，扫叶放苔匀。为惜诗情错，应难致此身。
<br>
<br>　　卷558_14  「麟中寓居寄蒲中友人」薛能
<br>
<br>　　萧条秋雨地，独院阻同群。一夜惊为客，多年不见君。
<br>
<br>　　边心生落日，乡思羡归云。更在相思处，子规灯下闻。
<br>
<br>　　卷558_15  「关中送别」薛能
<br>
<br>　　一行千里外，几事寸心间。才子贫堪叹，男儿别是闲。
<br>
<br>　　黄河淹华岳，白日照潼关。若值乡人问，终军贱不还。
<br>
<br>　　卷558_16  「中秋夜寄李溟」薛能
<br>
<br>　　满魄断埃氛，牵吟并舍闻。一年唯此夜，到晚愿无云。
<br>
<br>　　待赏从初出，看行过二分。严城亦已闭，悔不预期君。
<br>
<br>　　卷558_17  「赠禅师」薛能
<br>
<br>　　梦想青山寺，前年住此中。夜堂吹竹雨，春地落花风。
<br>
<br>　　旧句师曾见，清斋我亦同。浮生蹇莫问，辛苦未成功。
<br>
<br>　　卷558_18  「送禅僧」薛能
<br>
<br>　　寒空孤鸟度，落日一僧归。近寺路闻梵，出郊风满衣。
<br>
<br>　　步摇瓶浪起，盂戛磬声微。还坐栖禅所，荒山月照扉。
<br>
<br>　　卷558_19  「赠隐者」薛能
<br>
<br>　　门前虽有径，绝向世间行。S草因逢药，移花便得莺。
<br>
<br>　　甘贫原是道，苦学不为名。莫怪苍髭晚，无机任世情。
<br>
<br>　　卷558_20  「冬日送僧归吴中旧居」薛能
<br>
<br>　　去扫冬林下，闲持未遍经。为山低凿牖，容月广开庭。
<br>
<br>　　旧业云千里，生涯水一瓶。还应觅新句，看雪倚禅扃。
<br>
<br>　　卷558_21  「恭禧皇太后挽歌词三首」薛能
<br>
<br>　　八月曾殊选，三星固异仪。陵经灞海归R杂华夷。
<br>
<br>　　旌去题新谥，宫存锁素帏。重泉应不恨，生见太平时。
<br>
<br>　　月落娥兼隐，宫空后岂还。衔哀穷地界，亲莅泣天颜。
<br>
<br>　　旧住留丹药，新陵在碧山。国人伤莫及，应只咏关关。
<br>
<br>　　配圣三朝隔，灵仪万姓哀。多年好黄老，旧日荐贤才。
<br>
<br>　　道著标彤管，宫闲闭绿苔。平生六衣在，曾著祀高C.
<br>
<br>　　卷558_22  「送胡澳下第归蒲津」薛能
<br>
<br>　　无媒甘下飞，君子尚麻衣。岁月终荣在，家园近且归。
<br>
<br>　　山光临舜庙，河气隔王畿。甚积汤原思，青青宿麦肥。
<br>
<br>　　卷558_23  「春日闲居」薛能
<br>
<br>　　权门多见薄，吾道岂终行。散地徒忧国，良时不在城。
<br>
<br>　　花繁春正王，茶美梦初惊。赖有兹文在，犹堪畅此生。
<br>
<br>　　卷558_24  「题逃户」薛能
<br>
<br>　　几界瞢农桑，凶年竟失乡。朽关生湿菌，倾屋照斜阳。
<br>
<br>　　雨水淹残臼，葵花压倒墙。明时岂致此，应自负苍苍。
<br>
<br>　　卷558_25  「郊居答客」薛能
<br>
<br>　　傍舍虫声满，残秋宿雨村。远劳才子骑，光顾野人门。
<br>
<br>　　败叶盘空蔓，雕丛露暗根。相携未尽语，川月照黄昏。
<br>
<br>　　卷558_26  「早春归山中旧居（一作寓居有怀呈旧知）」薛能
<br>
<br>　　绿草闭闲院，悄然花正开。新年人未去，戊日燕还来。
<br>
<br>　　雨地残枯沫，灯窗积旧煤。归田语不忘，樗散料非才。
<br>
<br>　　卷558_27  「下第后春日长安寓居三首」薛能
<br>
<br>　　一榜尽精选，此身犹陆沉。自无功谠分，敢抱怨尤心。
<br>
<br>　　暖陌开花气，春居闭日阴。相知岂不有，知浅未知深。
<br>
<br>　　暂屈固何恨，所忧无此时。隔年空仰望，临日又参差。
<br>
<br>　　劳力且成病，壮心能不衰。犹将琢磨意，更欲候宗师。
<br>
<br>　　关东归不得，岂是爱他乡。草碧馀花落，春闲白日长。
<br>
<br>　　全家期圣泽，半路敢农桑。独立应无侣，浮生欲自伤。
<br>
<br>　　卷558_28  「春早选寓长安二首」薛能
<br>
<br>　　疏拙自沉昏，长安岂是村。春非闲客事，花在五侯门。
<br>
<br>　　道僻惟忧祸，诗深不敢论。扬雄若有荐，君圣合承恩。
<br>
<br>　　旧论已浮海，此心犹滞秦。上僚如报国，公道岂无人。
<br>
<br>　　岩隐悬溪瀑，城居入榻尘。渔舟即拟去，不待晚年身。
<br>
<br>　　卷558_29  「送进士许棠下第东归」薛能
<br>
<br>　　长安那不住，西笑又东行。若以贫无计，何因事有成。
<br>
<br>　　云峰天外出，江色草中明。谩忝相于分，吾言世甚轻。
<br>
<br>　　卷558_30  「咏岛」薛能
<br>
<br>　　孤岛如江上，诗家犹闭门。一池分倒影，空舸系荒根。
<br>
<br>　　烟湿高吟石，云生偶坐痕。登临有新句，公退与谁论。
<br>
<br>　　卷558_31  「冬日写怀」薛能
<br>
<br>　　幕府尽平蛮，客留戎阃间。急流霜夹水，轻霭日连山。
<br>
<br>　　设醴徒惭楚，为郎未姓颜。斯文苦不胜，会拟老民闲。
<br>
<br>　　卷558_32  「和杨中丞早春即事」薛能
<br>
<br>　　贵宅登临地，春来见物华。远江桥外色，繁杏竹边花。
<br>
<br>　　戍客烽楼迥，文君酒幔斜。新题好不极，珠府未穷奢。
<br>
<br>　　卷558_33  「闻官军破吉浪戎小而固虑史氏遗忽因记为二章」薛能
<br>
<br>　　一战便抽兵，蛮孤吉浪平。通连无旧穴，要害有新城。
<br>
<br>　　昼卒烽前寝，春农界上耕。高楼一拟望，新雨剑南清。
<br>
<br>　　泸水断嚣氛，妖巢已自焚。汉江无敌国，蛮物在回军。
<br>
<br>　　越`通游国，苴咩闭聚蚊。空馀罗凤曲，哀思满边云。
<br>
<br>　　卷558_34  「寒食有怀」薛能
<br>
<br>　　流落伤寒食，登临望岁华。村球高过索，坟树绿和花。
<br>
<br>　　晋聚应搜火，秦喧定走车。谁知恨榆柳，风景似吾家。
<br>
<br>　　卷558_35  「绵楼」薛能
<br>
<br>　　溪边人浣纱，楼下海棠花。极望虽怀土，多情拟置家。
<br>
<br>　　前山应象外，此地已天涯。未有销忧赋，梁王礼欲奢。
<br>
<br>　　卷558_36  「雕堂」薛能
<br>
<br>　　丈室久多病，小园晴独游。鸣蛩孤烛雨，雀一篱秋。
<br>
<br>　　圣主恩难谢，生灵志亦忧。他年谁识我，心迹在徐州。
<br>
<br>　　卷558_37  「赠歌人」薛能
<br>
<br>　　温燠坐相侵，罗襦一水沉。拜深知有意，令背不无心。
<br>
<br>　　近住应名玉，前生约姓阴。东山期已定，相许便抽簪。
<br>
<br>　　卷558_38  「柘枝词三首（乐府诗集题作柘枝调）」薛能
<br>
<br>　　同营三十万，震鼓伐西羌。战血粘秋草，征尘搅夕阳。
<br>
<br>　　归来人不识，帝里独戎装。
<br>
<br>　　悬军征拓羯，内地隔萧关。日色昆仑上，风声朔漠间。
<br>
<br>　　何当千万骑，飒飒贰师还。
<br>
<br>　　意气成功日，春风起絮天。楼台新邸第，歌舞小婵娟。
<br>
<br>　　急破催摇曳，罗衫半脱肩。
<br>
<br>　　卷558_39  「咏柳花」薛能
<br>
<br>　　浮生失意频，起絮又飘沦。发自谁家树，飞来独院春。
<br>
<br>　　朝容萦断砌，晴影过诸邻。乱掩宫中蝶，繁冲陌上人。
<br>
<br>　　随波应到海，沾雨或依尘。会向慈恩日，轻轻对此身。
<br>
<br>　　卷558_40  「一叶落」薛能
<br>
<br>　　轻叶独悠悠，天高片影流。随风来此地，何树落先秋。
<br>
<br>　　变色黄应近，辞林绿尚稠。无双浮水面，孤绝落关头。
<br>
<br>　　乍减诚难觉，将凋势未休。客心空自比，谁肯问新愁。
<br>
<br>　　卷558_41  「行路难」薛能
<br>
<br>　　何处力堪殚，人心险万端。藏山难测度，暗水自波澜。
<br>
<br>　　对面如千里，回肠似七盘。已经吴坂困，欲向雁门难。
<br>
<br>　　南北诚须泣，高深不可干。无因善行止，车辙得平安。
<br>
<br>　　卷558_42  「蔡州蒋亭」薛能
<br>
<br>　　草径彻林间，过桥如入山。蔡侯添水榭，蒋氏本柴关。
<br>
<br>　　静泛穷幽趣，惊飞湿醉颜。恨无优俸买，来得暂时闲。
<br>
<br>　　步与招提接，舟临夕照还。春风应不到，前想负花湾。
<br>
<br>　　卷558_43  「戏题」薛能
<br>
<br>　　闪闪动鸣，初来烛影傍。拥头珠翠重，萦步绮罗长。
<br>
<br>　　静发歌如磬，连飘气觉香。不言微有笑，多媚总无妆。
<br>
<br>　　坐缺初离席，帘垂却入房。思惟不是梦，此会胜高唐。
<br>
<br>　　卷558_44  「酬曹侍御见寄」薛能
<br>
<br>　　儒道苦不胜，迩来惟慕禅。触途非巧者，于世分沉然。
<br>
<br>　　要地羞难入，闲居钝更便。清和挑菜食，闷寂闭花眠。
<br>
<br>　　累遣期抛俸，机忘怕与权。妨春愁`榷，响夜忆林泉。
<br>
<br>　　匪石从遭刖，珠膏枉被煎。讨论唯子厚，藏退合吾先。
<br>
<br>　　旧制群英伏，来章六义全。休旬一拟和，乡思乱情田。
<br>
<br>　　卷558_45  「送赵道士归天目旧山」薛能
<br>
<br>　　愚朴尚公平，此心邻道情。有缘终自鄙，何计逐师行。
<br>
<br>　　日者闻高躅，时人盖强名。口无滋味入，身有羽仪生。
<br>
<br>　　奏乞还乡远，诗曾对御成。土毛珍到越，尘发倦离京。
<br>
<br>　　符叱风雷恶，朝修月露清。观临天目顶，家住海潮声。
<br>
<br>　　道引图看足，参同注解精。休粮一拟问，窗草俟回程。
<br>
<br>　　卷558_46  「除夜作」薛能
<br>
<br>　　和吹度穹F，虚徐接建寅。不辞加一岁，唯喜到三春。
<br>
<br>　　燎照云烟好，幡悬井邑新。祯祥应北极，调燮验平津。
<br>
<br>　　树欲含迟日，山将退旧尘。兰萎残此夜，竹爆和诸邻。
<br>
<br>　　祝寿思明圣，驱傩看鬼神。团圆多少辈，眠寝独劳筋。
<br>
<br>　　茜旆犹双节，雕盘又五辛。何当平贼后，归作自由身。
<br>
<br>　　卷558_47  「桃花」薛能
<br>
<br>　　香色自天种，千年岂易逢。开齐全未落，繁极欲相重。
<br>
<br>　　冷湿朝如淡，晴干午更浓。风光新社燕，时节旧春农。
<br>
<br>　　篱落欹临竹，亭台盛间松。乱缘堪羡蚁，深入不如蜂。
<br>
<br>　　有影宜暄煦，无言自冶容。洞连非俗世，溪静接仙踪。
<br>
<br>　　子熟河应变，根盘土已封。西王潜爱惜，东朔盗过从。
<br>
<br>　　醉席眠英好，题诗恋景慵。芳菲聊一望，何必在临邛。
<br>
<br>　　卷558_48  「黄河」薛能
<br>
<br>　　何处发昆仑，连乾复浸坤。波浑经雁塞，声振自龙门。
<br>
<br>　　岸裂新冲势，滩馀旧落痕。横沟通海上，远色尽山根。
<br>
<br>　　勇逗三峰坼，雄标四渎尊。湾中秋景树，阔外夕阳村。
<br>
<br>　　沫乱知鱼椋槎来见鸟蹲。飞沙当白日，凝雾接黄昏。
<br>
<br>　　润可资农亩，清能表帝恩。雨吟堪极目，风度想惊魂。
<br>
<br>　　显瑞龟曾出，阴灵伯固存。盘涡寒渐急，浅濑暑微温。
<br>
<br>　　九曲终柔胜，常流可暗吞。人间无博望，谁复到穷源。
<br>
<br>　　卷558_49  「华岳」薛能
<br>
<br>　　簇簇复亭亭，三峰卓杳冥。每思穷本末，应合记图经。
<br>
<br>　　发地连宫观，冲天接井星。河微临巨势，秦重载奇形。
<br>
<br>　　太古朝群后，中央擘巨灵。邻州犹映槛，几县恰当庭。
<br>
<br>　　鹤毳坛风乱，龙k洞水腥。望遥通北极，上彻见东溟。
<br>
<br>　　客玩晴难偶，农祈雨必零。度关无暑气，过路得愁醒。
<br>
<br>　　羽客时应见，霜猿夜可听。顶悬飞瀑峻，崦合白云青。
<br>
<br>　　混石猜良玉，寻苗得茯苓。从官知侧近，悉俸致岩扃。
<br>
<br>　　卷558_50  「秋雨」薛能
<br>
<br>　　宿雨觉才初，亭林忽复徐。簇声诸树密，悬滴四檐疏。
<br>
<br>　　省漏疑方丈，愁炊问斗储。步难多入屐，窗浅欲飘书。
<br>
<br>　　动蠖苍苔静，藏蚕落叶虚。吹交来翕习，雷慢歇踌躇。
<br>
<br>　　滞已妨行路，晴应好荷锄。醉楼思蜀客，]市想淮鱼。
<br>
<br>　　径草因缘合，栏花自此除。有形皆A，无地不污潴。
<br>
<br>　　境晦宜甘寝，风清□退居。我魂惊晓簟，邻话喜秋蔬。
<br>
<br>　　既用功成岁，旋应惨变舒。仓箱足可恃，归去傲吾庐。
<br>
<br>　　卷558_51  「春色满皇州（一作滕迈诗）」薛能
<br>
<br>　　蔼蔼复悠悠，春归十二楼。最明云里阙，先满日边州。
<br>
<br>　　色媚青门外，光摇紫陌头。上林荣旧树，太液镜新流。
<br>
<br>　　暖带祥烟起，清添瑞景浮。阳和如启蛰，从此事芳游。
<br>
<br>　　卷558_52  「寄唁张乔喻坦之」薛能
<br>
<br>　　何事尽参差，惜哉吾子诗。日令销此道，天亦负明时。
<br>
<br>　　有路当重振，无门即不知。何当见尧日，相与啜浇漓。
<br>
<br>　　卷558_53  「赠僧」薛能
<br>
<br>　　尽日行方到，何年独此林。客归惟鹤伴，人少似师心。
<br>
<br>　　坐石落松子，禅床摇竹阴。山灵怕惊定，不遣夜猿吟。
<br>
<br>　　知古斋主精校
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
