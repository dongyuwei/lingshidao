<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百七十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百七十四
<br>
<br>　　卷574_1  「送饶州张使君」贾岛
<br>
<br>　　终南云雨连城阙，去路西江白浪头。滁上郡斋离昨日，
<br>
<br>　　鄱阳农事劝今秋。道心生向前朝寺，文思来因静夜楼。
<br>
<br>　　借问泊帆干谒者，谁人曾听峡猿愁。
<br>
<br>　　卷574_2  「观冬设上东川杨尚书」贾岛
<br>
<br>　　匏革奏冬非独乐，军城未晓启重门。何时却入三台贵，
<br>
<br>　　此日空知八座尊。罗绮舞中收雨点，貔貅阃外卷云根。
<br>
<br>　　逐迁属吏随宾列，拨棹扁舟不忘恩。
<br>
<br>　　卷574_3  「巴兴作」贾岛
<br>
<br>　　三年未省闻鸿叫，九月何曾见草枯。寒暑气均思白社，
<br>
<br>　　星辰位正忆皇都。苏卿持节终还汉，葛相行师自渡泸。
<br>
<br>　　乡味朔山林果别，北归期挂海帆孤。
<br>
<br>　　卷574_4  「早蝉」贾岛
<br>
<br>　　早蝉孤抱芳槐叶，噪向残阳意度秋。也任一声催我老，
<br>
<br>　　堪听两耳畏吟休。得非下第无高韵，须是青山隐白头。
<br>
<br>　　若问此心嗟叹否，天人不可怨而尤。
<br>
<br>　　卷574_5  「投元郎中」贾岛
<br>
<br>　　心在潇湘归未期，卷中多是得名诗。高台聊望清秋色，
<br>
<br>　　片水堪留白鹭鸶。省宿有时闻急雨，朝回尽日伴禅师。
<br>
<br>　　旧文去岁曾将献，蒙与人来说始知。
<br>
<br>　　卷574_6  「阮籍啸台」贾岛
<br>
<br>　　如闻长啸春风里，荆棘丛边访旧踪。
<br>
<br>　　地接苏门山近远，荒台突兀抵高峰。
<br>
<br>　　卷574_7  「滕校书使院小池」贾岛
<br>
<br>　　小池谁见凿时初，走水南来十里馀。
<br>
<br>　　楼上日斜吹暮角，院中人出锁游鱼。
<br>
<br>　　卷574_8  「送陕府王建司马」贾岛
<br>
<br>　　司马虽然听晓钟，尚犹高枕恣疏慵。请诗僧过三门水，
<br>
<br>　　卖药人归五老峰。移舫绿阴深处息，登楼凉夜此时逢。
<br>
<br>　　杜陵惆怅临相饯，未寝月前多屐踪。
<br>
<br>　　卷574_9  「上谷旅夜」贾岛
<br>
<br>　　世难那堪恨旅游，龙钟更是对穷秋。故园千里数行泪，
<br>
<br>　　邻杵一声终夜愁。月到寒窗空皓晶，风翻落叶更飕v.
<br>
<br>　　此心不向常人说，倚识平津万户侯。
<br>
<br>　　卷574_10  「寄无得头陀」贾岛
<br>
<br>　　夏腊今应三十馀，不离树下冢间居。貌堪良匠抽毫写，
<br>
<br>　　行称高僧续传书。落涧水声来远远，当空月色自如如。
<br>
<br>　　白衣只在青门里，心每相亲迹且疏。
<br>
<br>　　卷574_11  「崔卿池上双白鹭」贾岛
<br>
<br>　　鹭雏相逐出深笼，顶各有丝茎数同。洒石多霜移足冷，
<br>
<br>　　隔城远树挂巢空。其如尽在滩声外，何似双飞浦色中。
<br>
<br>　　见此池潭卿自凿，清泠太液底潜通。
<br>
<br>　　卷574_12  「送胡道士」贾岛
<br>
<br>　　短褐身披满渍苔，灵溪深处观门开。却从城里移琴去，
<br>
<br>　　许到山中寄药来。临水古坛秋醮罢，宿杉幽鸟夜飞回。
<br>
<br>　　丹梯愿逐真人上，日夕归心白发催。
<br>
<br>　　卷574_13  「寄韩潮州愈」贾岛
<br>
<br>　　此心曾与木兰舟，直到天南潮水头。隔岭篇章来华岳，
<br>
<br>　　出关书信过泷流。峰悬驿路残云断，海浸城根老树秋。
<br>
<br>　　一夕瘴烟风卷尽，月明初上浪西楼。
<br>
<br>　　卷574_14  「酬张籍王建」贾岛
<br>
<br>　　疏林荒宅古坡前，久住还因太守怜。渐老更思深处隐，
<br>
<br>　　多闲数得上方眠。鼠抛贫屋收田日，雁度寒江拟雪天。
<br>
<br>　　身是龙钟应是分，水曹芸阁枉来篇。
<br>
<br>　　卷574_15  「逢博陵故人彭兵曹」贾岛
<br>
<br>　　曲阳分散会京华，见说三年住海涯。别后解餐蓬子，
<br>
<br>　　向前未识牧丹花。偶逢日者教求禄，终傍泉声拟置家。
<br>
<br>　　蹋雪携琴相就宿，夜深开户斗牛斜。
<br>
<br>　　卷574_16  「赠牛山人」贾岛
<br>
<br>　　二十年中饵茯苓，致书半是老君经。东都旧住商人宅，
<br>
<br>　　南国新修道士亭。凿石养峰休买蜜，坐山秤药不争星。
<br>
<br>　　古来隐者多能卜，欲就先生问丙丁。
<br>
<br>　　卷574_17  「送于中丞使回纥册立」贾岛
<br>
<br>　　君立天骄发使车，册文字字著金书。渐通青冢乡山尽，
<br>
<br>　　欲达皇情译语初。调角寒城边色动，下霜秋碛雁行疏。
<br>
<br>　　旌旗来往几多日，应向途中见岁除。
<br>
<br>　　卷574_18  「送刘侍御重使江西」贾岛
<br>
<br>　　时当苦热远行人，石壁飞泉溅马身。又到钟陵知务大，
<br>
<br>　　还浮湓浦属秋新。早程猿叫云深极，宿馆禽惊叶动频。
<br>
<br>　　前者已闻廉使荐，兼言有画静边尘。
<br>
<br>　　卷574_19  「赠圆上人」贾岛
<br>
<br>　　诵经千纸得为僧，麈尾持行不拂蝇。古塔月高闻咒水，
<br>
<br>　　新坛日午见烧灯。一双童子浇红药，百八真珠贯彩绳。
<br>
<br>　　且说近来心里事，仇雠相对似亲朋。
<br>
<br>　　卷574_20  「处州李使君改任遂州因寄赠」贾岛
<br>
<br>　　庭树几株阴入户，主人何在客闻蝉。钥开原上高楼锁，
<br>
<br>　　瓶汲池东古井泉。趁静野禽曾后到，休吟邻叟始安眠。
<br>
<br>　　仙都山水谁能忆，西去风涛书满船。
<br>
<br>　　卷574_21  「酬慈恩寺文郁上人」贾岛
<br>
<br>　　袈裟影入禁池清，犹忆乡山近赤城。篱落罅间寒蟹过，
<br>
<br>　　莓苔石上晚蛩行。期登野阁闲应甚，阻宿山房疾未平。
<br>
<br>　　闻说又寻南岳去，无端诗思忽然生。
<br>
<br>　　卷574_22  「访鉴玄师侄」贾岛
<br>
<br>　　维摩青石讲初休，缘访亲宗到普州。
<br>
<br>　　我有军持凭弟子，岳阳溪里汲寒流。
<br>
<br>　　卷574_23  「夜坐」贾岛
<br>
<br>　　蟋蟀渐多秋不浅，蟾蜍已没夜应深。
<br>
<br>　　三更两鬓几枝雪，一念双峰四祖心。
<br>
<br>　　卷574_24  「送别」贾岛
<br>
<br>　　门外便伸千里别，无车不得到河梁。
<br>
<br>　　高楼直上百馀尺，今日为君南望长。
<br>
<br>　　卷574_25  「闻蝉感怀」贾岛
<br>
<br>　　新蝉忽发最高枝，不觉立听无限时。
<br>
<br>　　正遇友人来告别，一心分作两般悲。
<br>
<br>　　卷574_26  「夏夜上谷宿开元寺」贾岛
<br>
<br>　　诗成一夜月中题，便卧松风到曙鸡。
<br>
<br>　　带月时闻山鸟语，郡城知近武陵溪。
<br>
<br>　　卷574_27  「送于总持归京」贾岛
<br>
<br>　　出家初隶何方寺，上国西明御水东。
<br>
<br>　　却见旧房阶下树，别来二十一春风。
<br>
<br>　　卷574_28  「崔卿池上鹤」贾岛
<br>
<br>　　月中时叫叶纷纷，不异洞庭霜夜闻。
<br>
<br>　　翎羽如今从放长，犹能飞起向孤云。
<br>
<br>　　卷574_29  「登田中丞高亭」贾岛
<br>
<br>　　高亭林表迥嵯峨，独坐秋宵不寝多。
<br>
<br>　　玉兔玉人歌里出，白云难似莫相和。
<br>
<br>　　卷574_30  「友人婚杨氏催妆」贾岛
<br>
<br>　　不知今夕是何夕，催促阳台近镜台。
<br>
<br>　　谁道芙蓉水中种，青铜镜里一枝开。
<br>
<br>　　卷574_31  「酬朱侍御望月见寄」贾岛
<br>
<br>　　他寝此时吾不寝，近秋三五日逢晴。
<br>
<br>　　相思唯有霜台月，望尽孤光见却生。
<br>
<br>　　卷574_32  「题韦云叟草堂」贾岛
<br>
<br>　　新起此堂开北窗，当窗山隔一重江。
<br>
<br>　　白茅草苫重重密，爱此秋天夜雨淙。
<br>
<br>　　卷574_33  「和韩吏部泛南溪」贾岛
<br>
<br>　　溪里晚从池岸出，石泉秋急夜深闻。
<br>
<br>　　木兰船共山人上，月映渡头零落云。
<br>
<br>　　卷574_34  「方镜」贾岛
<br>
<br>　　背如刀截机头锦，面似升量涧底泉。
<br>
<br>　　铜雀台南秋日后，照来照去已三年。
<br>
<br>　　卷574_35  「酬姚合」贾岛
<br>
<br>　　黍穗豆苗侵古道，晴原午后早秋时。
<br>
<br>　　故人相忆僧来说，杨柳无风蝉满枝。
<br>
<br>　　卷574_36  「送灵应上人」贾岛
<br>
<br>　　遍参尊宿游方久，名岳奇峰问此公。
<br>
<br>　　五月半间看瀑布，青城山里白云中。
<br>
<br>　　卷574_37  「赠丘先生」贾岛
<br>
<br>　　常言吃药全胜饭，华岳松边采茯神。
<br>
<br>　　不遣髭须一茎白，拟为白日上升人。
<br>
<br>　　卷574_38  「渡桑干」贾岛
<br>
<br>　　客舍并州已十霜，归心日夜忆咸阳。
<br>
<br>　　无端更渡桑干水，却望并州是故乡。
<br>
<br>　　卷574_39  「夜期啸客吕逸人不至」贾岛
<br>
<br>　　逸人期宿石床中，遣我开扉对晚空。
<br>
<br>　　不知何处啸秋月，闲著松门一夜风。
<br>
<br>　　卷574_40  「夜集乌行中所居」贾岛
<br>
<br>　　环炉促席复持杯，松院双扉向月开。
<br>
<br>　　座上同声半先达，名山独入此心来。
<br>
<br>　　卷574_41  「赠梁浦秀才斑竹拄杖」贾岛
<br>
<br>　　拣得林中最细枝，结根石上长身迟。
<br>
<br>　　莫嫌滴沥红斑少，恰似湘妃泪尽时。
<br>
<br>　　卷574_42  「寻石瓮寺上方」贾岛
<br>
<br>　　野寺入时春雪后，崎岖得到此房前。
<br>
<br>　　老僧不出迎朝客，已住上方三十年。
<br>
<br>　　卷574_43  「早秋寄题天竺灵隐寺」贾岛
<br>
<br>　　峰前峰后寺新秋，绝顶高窗见沃洲。人在定中闻蟋蟀，
<br>
<br>　　鹤从栖处挂猕猴。山钟夜渡空江水，汀月寒生古石楼。
<br>
<br>　　心忆悬帆身未遂，谢公此地昔年游。
<br>
<br>　　卷574_44  「黎阳寄姚合」贾岛
<br>
<br>　　魏都城里曾游熟，才子斋中止泊多。去日绿杨垂紫陌，
<br>
<br>　　归时白草夹黄河。新诗不觉千回咏，古镜曾经几度磨。
<br>
<br>　　惆怅心思滑台北，满杯浓酒与愁和。
<br>
<br>　　卷574_45  「送崔约秀才」贾岛
<br>
<br>　　归宁仿佛三千里，月向船窗见几宵。野鼠独偷高树果，
<br>
<br>　　前山渐见短禾苗。更深栅锁淮波疾，苇动风生雨气遥。
<br>
<br>　　重入石头城下寺，南朝杉老未干鳌
<br>
<br>　　卷574_46  「咏怀」贾岛
<br>
<br>　　纵把书看未省勤，一生生计只长贫。可能在世无成事，
<br>
<br>　　不觉离家作老人。中岳深林秋独往，南原多草夜无邻。
<br>
<br>　　经年抱疾谁来问，野鸟相过啄木频。
<br>
<br>　　卷574_47  「夏日寄高洗马」贾岛
<br>
<br>　　三十年来长在客，两三行泪忽然垂。白衣苍鬓经过懒，
<br>
<br>　　赤日朱门偃息迟。花发应耽新熟酒，草颠还写早朝诗。
<br>
<br>　　不缘马死西州去，画角堪听是晓吹。
<br>
<br>　　卷574_48  「送周判官元范赴越」贾岛
<br>
<br>　　原下相逢便别离，蝉鸣关路使回时。过淮渐有悬帆兴，
<br>
<br>　　到越应将坠叶期。城上秋山生菊早，驿西寒渡落潮迟。
<br>
<br>　　已曾几遍随旌旆，去谒荒郊大禹祠。
<br>
<br>　　卷574_49  「送罗少府归牛渚」贾岛
<br>
<br>　　作尉长安始三日，忽思牛渚梦天台。楚山远色独归去，
<br>
<br>　　灞水空流相送回。霜覆鹤身松子落，月分萤影石房开。
<br>
<br>　　白云多处应频到，寒涧泠泠漱古苔。
<br>
<br>　　卷574_50  「题童真上人」贾岛
<br>
<br>　　江上修持积岁年，滩声未拟住潺。誓从五十身披衲，
<br>
<br>　　便向三千界坐禅。月峡青城那有滞，天台庐岳岂无缘。
<br>
<br>　　昨宵忽梦游沧海，万里波涛在目前。
<br>
<br>　　卷574_51  「赠温观主」贾岛
<br>
<br>　　一别罗浮竟未还，观深廊古院多关。君来几日行虚洞，
<br>
<br>　　仙去空坛在远山。胎息存思当黑处，井华悬绠取朝间。
<br>
<br>　　弊庐道室虽邻近，自乐冬阳炙背闲。
<br>
<br>　　卷574_52  「贺庞少尹除太常少卿」贾岛
<br>
<br>　　太白山前终日见，十旬假满拟秋寻。中峰绝顶非无路，
<br>
<br>　　北阙除书阻入林。朝谒此时闲野屐，宿斋何处止鸣砧。
<br>
<br>　　省中石镫陪随步，唯赏烟霞不厌深。
<br>
<br>　　卷574_53  「上宁刑司徒」贾岛
<br>
<br>　　箭头破帖浑无敌，杖底敲球远有声。马走千蹄朝万乘，
<br>
<br>　　地分三郡拥双旌。春风欲尽山花发，晓角初吹客梦惊。
<br>
<br>　　不是邢公来镇此，长安西北未能行。
<br>
<br>　　卷574_54  「欲游嵩岳留别李少尹益」贾岛
<br>
<br>　　孤策迟回洛水湄，孤禽嘹唳幸人知。嵩岳望中常待我，
<br>
<br>　　河梁欲上未题诗。新秋爱月愁多雨，古观逢仙看尽棋。
<br>
<br>　　微眇此来将敢问，凤凰何日定归池。
<br>
<br>　　卷574_55  「病鹘吟」贾岛
<br>
<br>　　俊鸟还投高处栖，腾身戛戛下云梯。有时透雾凌空去，
<br>
<br>　　无事随风入草迷。迅疾月边捎玉兔，迟回日里拂金鸡。
<br>
<br>　　不缘毛羽遭零落，焉肯雄心向尔低。
<br>
<br>　　卷574_56  「赠僧」贾岛
<br>
<br>　　从来多是游山水，省泊禅舟月下涛。初过石桥年尚少，
<br>
<br>　　久辞天柱腊应高。青松带雪悬铜锡，白发如霜落铁刀。
<br>
<br>　　常恐画工援笔写，身长七尺有眉毫。
<br>
<br>　　卷574_57  「赠翰林」贾岛
<br>
<br>　　清重无过知内制，从前礼绝外庭人。看花在处多随驾，
<br>
<br>　　召宴无时不及身。马自赐来骑觉稳，诗缘见彻语长新。
<br>
<br>　　应怜独向名场苦，曾十馀年浪过春。
<br>
<br>　　卷574_58  「颂德上贾常侍」贾岛
<br>
<br>　　边臣说使朝天子，发语轰然激夏雷。高节羽书期独传，
<br>
<br>　　分符绛郡滞长材。啁啾鸟恐鹰r起，流散人归父母来。
<br>
<br>　　自顾此身无所立，恭谈祖德朵颐开。
<br>
<br>　　卷574_59  「田将军书院」贾岛
<br>
<br>　　满庭花木半新栽，石自平湖远岸来。笋迸邻家还长竹，
<br>
<br>　　地经山雨几层苔。井当深夜泉微上，阁入高秋户尽开。
<br>
<br>　　行背曲江谁到此，琴书锁著未朝回。
<br>
<br>　　卷574_60  「投庞少尹」贾岛
<br>
<br>　　闭户息机搔白首，中庭一树有清阴。年年不改风尘趣，
<br>
<br>　　日日转多泉石心。病起望山台上立，觉来听雨烛前吟。
<br>
<br>　　庞公相识元和岁，眷分依依直至今。
<br>
<br>　　卷574_61  「夏夜登南楼」贾岛
<br>
<br>　　水岸寒楼带月跻，夏林初见岳阳溪。
<br>
<br>　　一点新萤报秋信，不知何处是菩提。
<br>
<br>　　卷574_62  「题青龙寺」贾岛
<br>
<br>　　碣石山人一轴诗，终南山北数人知。
<br>
<br>　　拟看青龙寺里月，待无一点夜云时。
<br>
<br>　　卷574_63  「赠李文通」贾岛
<br>
<br>　　营当万胜冈头下，誓立千年不朽功。
<br>
<br>　　天子手擎新钺斧，谏官请赠李文通。
<br>
<br>　　卷574_64  「题虢州三堂赠吴郎中（一作题虢州吴郎中三堂）」贾岛
<br>
<br>　　无穷草树昔谁栽，新起临湖白石台。半岸泥沙孤鹤立，
<br>
<br>　　三堂风雨四门开。荷翻团露惊秋近，柳转斜阳过水来。
<br>
<br>　　昨夜北楼堪朗咏，虢城初锁月裴回。
<br>
<br>　　卷574_65  「送僧」贾岛
<br>
<br>　　池上时时松雪落，焚香烟起见孤灯。
<br>
<br>　　静夜忆谁来对坐，曲江南岸寺中僧。
<br>
<br>　　卷574_66  「三月晦日赠刘评事」贾岛
<br>
<br>　　三月正当三十日，风光别我苦吟身。
<br>
<br>　　共君今夜不须睡，未到晓钟犹是春。
<br>
<br>　　卷574_67  「送张道者」贾岛
<br>
<br>　　新岁抱琴何处去，洛阳三十六峰西。
<br>
<br>　　生来未识山人面，不得一听乌夜啼。
<br>
<br>　　卷574_68  「题鱼尊师院」贾岛
<br>
<br>　　老子堂前花万树，先生曾见几回春。
<br>
<br>　　夜煎白石平明吃，不拟教人哭此身。
<br>
<br>　　卷574_69  「宿村家亭子（一作宿杜司空东亭，或题杜司户亭子）」贾岛
<br>
<br>　　床头枕是溪中石，井底泉通竹下池。
<br>
<br>　　宿客未眠过夜半，独闻山雨到来时。
<br>
<br>　　卷574_70  「送称上人」贾岛
<br>
<br>　　归蜀拟从巫峡过，何时得入旧房禅。
<br>
<br>　　寺中来后谁身化，起塔栽松向野田。
<br>
<br>　　卷574_71  「杨秘书新居」贾岛
<br>
<br>　　城角新居邻静寺，时从新阁上经楼。
<br>
<br>　　南山泉入宫中去，先向诗人门外流。
<br>
<br>　　卷574_72  「听乐山人弹易水」贾岛
<br>
<br>　　朱丝弦底燕泉急，燕将云孙白日弹。
<br>
<br>　　嬴氏归山陵已掘，声声犹带发冲冠。
<br>
<br>　　卷574_73  「经苏秦墓」贾岛
<br>
<br>　　沙埋古篆折碑文，六国兴亡事系君。
<br>
<br>　　今日凄凉无处说，乱山秋尽有寒云。
<br>
<br>　　卷574_74  「题戴胜」贾岛
<br>
<br>　　星点花冠道士衣，紫阳宫女化身飞。
<br>
<br>　　能传上界春消息，若到蓬山莫放归。
<br>
<br>　　卷574_75  「题隐者居」贾岛
<br>
<br>　　虽有柴门常不关，片云孤木伴身闲。
<br>
<br>　　犹嫌住久人知处，见拟移家更上山。
<br>
<br>　　卷574_76  「哭孟东野」贾岛
<br>
<br>　　兰无香气鹤无声，哭尽秋天月不明。
<br>
<br>　　自从东野先生死，侧近云山得散行。
<br>
<br>　　卷574_77  「过京索先生坟」贾岛
<br>
<br>　　京索先生三尺坟，秋风漠漠吐寒云。
<br>
<br>　　从来有恨君多哭，今日何人更哭君。
<br>
<br>　　卷574_78  「客思」贾岛
<br>
<br>　　促织声尖尖似针，更深刺著旅人心。
<br>
<br>　　独言独语月明里，惊觉眠童与宿禽。
<br>
<br>　　卷574_79  「盐池院观鹿」贾岛
<br>
<br>　　条峰五老势相连，此鹿来从若个边。
<br>
<br>　　别有野麋人不见，一生长饮白云泉。
<br>
<br>　　卷574_80  「黄鹄下太液池」贾岛
<br>
<br>　　高飞空外鹄，下向禁中池。岸印行踪浅，波摇立影危。
<br>
<br>　　来从千里岛，舞拂万年枝。踉跄孤风起，裴回水沫移。
<br>
<br>　　幽音清露滴，野性白云随。太液无弹射，灵禽翅不垂。
<br>
<br>　　卷574_81  「代旧将」贾岛
<br>
<br>　　旧事说如梦，谁当信老夫。战场几处在，部曲一人无。
<br>
<br>　　落日收病马，晴天晒阵图。犹希圣朝用，自镊白髭须。
<br>
<br>　　卷574_82  「老将」贾岛
<br>
<br>　　胆壮乱须白，金疮蠹百骸。旌旗犹入梦，歌舞不开怀。
<br>
<br>　　燕雀来鹰架，尘埃满箭x.自夸勋业重，开府是官阶。
<br>
<br>　　卷574_83  「春行」贾岛
<br>
<br>　　去去行人远，尘随马不穷。旅情斜日后，春色早烟中。
<br>
<br>　　流水穿空馆，闲花发故宫。旧乡千里思，池上绿杨风。
<br>
<br>　　卷574_84  「题郑常侍厅前竹」贾岛
<br>
<br>　　绿竹临诗酒，婵娟思不穷。乱枝低积雪，繁叶亚寒风。
<br>
<br>　　萧飒疑泉过，萦回有径通。侵庭根出土，隔壁笋成丛。
<br>
<br>　　疏影纱窗外，清音宝瑟中。卷帘终日看，欹枕几秋同。
<br>
<br>　　万顷歌王子，千竿伴阮公。露光怜片片，雨润爱鳌
<br>
<br>　　O谷蛮湖北，湘川水东。何如轩槛侧，苍翠袅长空。
<br>
<br>　　卷574_85  「早行」贾岛
<br>
<br>　　早起赴前程，邻鸡尚未鸣。主人灯下别，羸马暗中行。
<br>
<br>　　蹋石新霜滑，穿林宿鸟惊。远山钟动后，曙色渐分明。
<br>
<br>　　卷574_86  「送人南归」贾岛
<br>
<br>　　分手向天涯，迢迢泛海波。虽然南地远，见说北人多。
<br>
<br>　　山暖花常发，秋深雁不过。炎方饶胜事，此去莫蹉跎。
<br>
<br>　　卷574_87  「送人南游」贾岛
<br>
<br>　　此别天涯远，孤舟泛海中。夜行常认火，帆去每因风。
<br>
<br>　　蛮国人多富，炎方语不同。雁飞难度岭，书信若为通。
<br>
<br>　　卷574_88  「送道者」贾岛
<br>
<br>　　独向山中见，今朝又别离。一心无挂住，万里独何之。
<br>
<br>　　到处绝烟火，逢人话古时。此行无弟子，白犬自相随。
<br>
<br>　　卷574_89  「风蝉」贾岛
<br>
<br>　　风蝉旦夕鸣，伴叶送新声。故里客归尽，水边身独行。
<br>
<br>　　噪轩高树合，惊枕暮山横。听处无人见，尘埃满甑生。
<br>
<br>　　卷574_90  「清明日园林寄友人」贾岛
<br>
<br>　　今日清明节，园林胜事偏。晴风吹柳絮，新火起厨烟。
<br>
<br>　　杜草开三径，文章忆二贤。几时能命驾，对酒落花前。
<br>
<br>　　卷574_91  「上杜驸马」贾岛
<br>
<br>　　玉山突兀压乾坤，出得朱门入戟门。妻是九重天子女，
<br>
<br>　　身为一品令公孙。鸳鸯殿里参皇后，龙凤堂前贺至尊。
<br>
<br>　　今日澧阳非久驻，伫为霖雨拜新恩。
<br>
<br>　　卷574_92  「莲峰歌」贾岛
<br>
<br>　　锦砾潺玉溪水，晓来微雨藤花紫。冉冉山鸡红尾长，
<br>
<br>　　一声樵斧惊飞起。松剌梳空石差齿，烟香风软人参蕊。
<br>
<br>　　阳崖一梦伴云根，仙菌灵芝梦魂里。
<br>
<br>　　卷574_93  「壮士吟」贾岛
<br>
<br>　　壮士不曾悲，悲即无回期。如何易水上，未歌先泪垂。
<br>
<br>　　卷574_94  「题兴化园亭」贾岛
<br>
<br>　　破却千家作一池，不栽桃李种蔷薇。
<br>
<br>　　蔷薇花落秋风起，荆棘满庭君始知。
<br>
<br>　　卷574_95  「竹」贾岛
<br>
<br>　　篱外清阴接药栏，晓风交戛碧琅\.子猷没后知音少，粉节霜筠漫岁寒。
<br>
<br>　　卷574_96  「李斯井」贾岛
<br>
<br>　　井存上蔡南门外，置此井时来相秦。
<br>
<br>　　断绠数寻垂古L，取将寒水是何人。
<br>
<br>　　卷574_97  「题诗后」贾岛
<br>
<br>　　二句三年得，一吟双泪流。知音如不赏，归卧故山秋。
<br>
<br>　　卷574_98  「送友人之南陵」贾岛
<br>
<br>　　莫叹徒劳向宦途，不群气岸有谁如。南陵暂掌仇香印，
<br>
<br>　　北阙终行贾谊书。好趁江山寻胜境，莫辞韦杜别幽居。
<br>
<br>　　少年跃马同心使，免得诗中道跨驴。
<br>
<br>　　卷574_99  「寻人不遇」贾岛
<br>
<br>　　闻说到扬州，吹箫有旧游。人来多不见，莫是上迷楼。
<br>
<br>　　卷574_100  「寻隐者不遇（一作孙革访羊尊师诗）」贾岛
<br>
<br>　　松下问童子，言师采药去。只在此山中，云深不知处。
<br>
<br>　　卷574_101  「行次汉上」贾岛
<br>
<br>　　习家池沼草萋萋，岚树光中信马蹄。
<br>
<br>　　汉主庙前湘水碧，一声风角夕阳低。
<br>
<br>　　卷574_102  「马嵬」贾岛
<br>
<br>　　长川几处树青青，孤驿危楼对翠屏。
<br>
<br>　　一自上皇惆怅后，至今来往马蹄腥。
<br>
<br>　　卷574_103  「冬夜送人」贾岛
<br>
<br>　　平明走马上村桥，花落梅溪雪未消。
<br>
<br>　　日短天寒愁送客，楚山无限路迢迢。
<br>
<br>　　卷574_104  「句」贾岛
<br>
<br>　　晴风吹柳絮，新火起厨烟。（见《事文类聚》）。
<br>
<br>　　长江风送客，孤馆雨留人。（见《杨升庵集》）。
<br>
<br>　　古岸崩将尽，平沙长未休。（见《吟窗杂录》）。
<br>
<br>　　不如牛与羊，犹得日暮归。（见《纪事》）。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
