<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百九十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百九十二
<br>
<br>　　卷292_1  「题玉真观公主山池院」司空曙
<br>
<br>　　香殿留遗影，春朝玉户开。羽衣重素几，珠网俨轻埃。
<br>
<br>　　石自蓬山得，泉经太液来。柳丝遮绿浪，花粉落青苔。
<br>
<br>　　镜掩鸾空在，霞消凤不回。唯馀古桃树，传是上仙栽。
<br>
<br>　　卷292_2  「送永阳崔明府」司空曙
<br>
<br>　　古国群舒地，前当桐柏关。连绵江上雨，稠叠楚南山。
<br>
<br>　　沙馆行帆息，枫洲候吏还。乘篮若有暇，精舍在林间。
<br>
<br>　　卷292_3  「送曹三同猗游山寺」司空曙
<br>
<br>　　山蹋青芜尽，凉秋古寺深。何时得连策，此夜更闻琴。
<br>
<br>　　穷水云同穴，过僧虎共林。殷勤如念我，遗尔挂冠心。
<br>
<br>　　卷292_4  「送崔校书赴梓幕」司空曙
<br>
<br>　　碧峰天柱下，鼓角镇南军。管记催飞檄，蓬莱辍校文。
<br>
<br>　　栈霜朝似雪，江雾晚成云。想出褒中望，巴庸方路分。
<br>
<br>　　卷292_5  「送夔州班使君」司空曙
<br>
<br>　　鱼国巴庸路，麾幢汉守过。晓樯争市隘，夜鼓祭神多。
<br>
<br>　　云白当山雨，风清满峡波。夷陵旧人吏，犹诵两岐歌。
<br>
<br>　　卷292_6  「送菊潭王明府」司空曙
<br>
<br>　　业成洙泗客，皓发著儒衣。一与游人别，仍闻带印归。
<br>
<br>　　林多宛地古，云尽汉山稀。莫爱浔阳隐，嫌官计亦非。
<br>
<br>　　卷292_7  「送太易上人赴东洛」司空曙
<br>
<br>　　遥见登山处，青芜雪后春。云深岳庙火，寺宿洛阳人。
<br>
<br>　　饵药将斋折，唯诗与道亲。凡经几回别，麈尾不离身。
<br>
<br>　　卷292_8  「和王卿立秋即事」司空曙
<br>
<br>　　秋宜何处看，试问白云官。暗入蝉鸣树，微侵蝶绕兰。
<br>
<br>　　向风凉稍动，近日暑犹残。九陌浮埃减，千峰爽气攒。
<br>
<br>　　换衣防竹暮，沈果讶泉寒。宫响传花杵，天清出露盘。
<br>
<br>　　高禽当侧弁，游鲔对凭栏。一奏招商曲，空令继唱难。
<br>
<br>　　卷292_9  「和李员外与舍人咏玫瑰花寄徐侍郎」司空曙
<br>
<br>　　仙吏紫薇郎，奇花共玩芳。攒星排绿蒂，照眼发红光。
<br>
<br>　　暗妒翻阶药，遥连直署香。游枝蜂绕易，碍刺鸟衔妨。
<br>
<br>　　露湿凝衣粉，风吹散蕊黄。蒙茏珠树合，焕烂锦屏张。
<br>
<br>　　留客胜看竹，思人比爱棠。如传采O咏，远思满潇湘。
<br>
<br>　　卷292_10  「冬夜耿拾遗王秀才就宿因伤故人」司空曙
<br>
<br>　　旧时闻笛泪，今夜重沾衣。方恨同人少，何堪相见稀。
<br>
<br>　　竹烟凝涧壑，林雪似芳菲。多谢劳车马，应怜独掩扉。
<br>
<br>　　卷292_11  「早春游慈恩南池」司空曙
<br>
<br>　　山寺临池水，春愁望远生。蹋桥逢鹤起，寻竹值泉横。
<br>
<br>　　新柳丝犹短，轻O叶未成。还如虎溪上，日暮伴僧行。
<br>
<br>　　卷292_12  「雨夜见投之作」司空曙
<br>
<br>　　出户繁星尽，池塘暗不开。动衣凉气度，r树远声来。
<br>
<br>　　灯外初行电，城隅偶隐雷。因知谢文学，晓望比尘埃。
<br>
<br>　　卷292_13  「龙池寺望月寄韦使君阎别驾」司空曙
<br>
<br>　　清光此夜中，万古望应同。当野山沈雾，低城树有风。
<br>
<br>　　花宫纷共邃，水府皓相空。遥想高楼上，唯君对庾公。
<br>
<br>　　卷292_14  「秋夜忆兴善院寄苗发」司空曙
<br>
<br>　　右军多住寺，此夜后池秋。自与山僧伴，那因洛客愁。
<br>
<br>　　卷帘霜霭霭，满目水悠悠。若有诗相赠，期君忆惠休。
<br>
<br>　　卷292_15  「病中寄郑十六兄」司空曙
<br>
<br>　　倦枕欲徐行，开帘秋月明。手便筇杖冷，头喜葛巾轻。
<br>
<br>　　绿草前侵水，黄花半上城。虚消此尘景，不见十年兄。
<br>
<br>　　卷292_16  「卫明府寄枇杷叶以诗答」司空曙
<br>
<br>　　倾筐呈绿叶，重叠色何鲜。讵是秋风里，犹如晓露前。
<br>
<br>　　仙方当见重，消疾本应便。全胜甘蕉赠，空投谢氏篇。
<br>
<br>　　卷292_17  「过庆宝寺（一作耿诗，题作废宝光寺）」司空曙
<br>
<br>　　黄叶前朝寺，无僧寒殿开。池晴龟出曝，松暮鹤飞回。
<br>
<br>　　古井碑横草，阴廊画杂苔。禅宫亦销歇，尘世转堪哀。
<br>
<br>　　卷292_18  「奉和张大夫酬高山人」司空曙
<br>
<br>　　野客居铃阁，重门将校稀。豸冠亲谷弁，龟印识荷衣。
<br>
<br>　　座右寒飙爽，谈馀暮角微。苍生须太傅，山在岂容归。
<br>
<br>　　卷292_19  「送严使君游山」司空曙
<br>
<br>　　家楚依三户，辞州选一钱。酒杯同寄世，客棹任销年。
<br>
<br>　　赤烧兼山远，青芜与浪连。青春明月夜，知上鄂君船。
<br>
<br>　　卷292_20  「送柳震归蜀」司空曙
<br>
<br>　　白日双流静，西看蜀国春。桐花能乳鸟，竹节竞祠神。
<br>
<br>　　蹇步徒相望，先鞭不可亲。知从江仆射，登榻更何人。
<br>
<br>　　卷292_21  「送乐平苗明府」司空曙
<br>
<br>　　天际山多处，东安古邑深。绿田通竹里，白浪隔枫林。
<br>
<br>　　诗有江僧和，门唯越客寻。应将放鱼化，一境表吾心。
<br>
<br>　　卷292_22  「赠送郑钱二郎中」司空曙
<br>
<br>　　梅含柳已动，昨日起东风。惆怅心徒壮，无如鬓作翁。
<br>
<br>　　百年飘若水，万绪尽归空。何可宗禅客，迟回岐路中。
<br>
<br>　　卷292_23  「酬郑十四望驿不得同宿见赠因寄张参军」司空曙
<br>
<br>　　逢君喜成泪，暂似故乡中。谪宦犹多惧，清宵不得终。
<br>
<br>　　月烟高有鹤，宿草净无虫。明日郄超会，应思下客同。
<br>
<br>　　卷292_24  「暮春野望寄钱起（一作耿诗）」司空曙
<br>
<br>　　草长花落树，羸病强寻春。无复少年意，空馀华发新。
<br>
<br>　　青原高见水，白社静逢人。寄谢南宫客，轩车不可亲。
<br>
<br>　　卷292_25  「送王使君小子孝廉登科归省」司空曙
<br>
<br>　　年少通经学，登科尚佩。张冯本名士，蔡廓是佳儿。
<br>
<br>　　鞍马临岐路，龙钟对别离。寄书胡太守，请与故人知。
<br>
<br>　　卷292_26  「云阳寺石竹花」司空曙
<br>
<br>　　一自幽山别，相逢此寺中。高低俱出叶，深浅不分丛。
<br>
<br>　　野蝶难争白，庭榴暗让红。谁怜芳最久，春露到秋风。
<br>
<br>　　卷292_27  「送高胜重谒曹王」司空曙
<br>
<br>　　江上青枫岸，阴阴万里春。朝辞郢城酒，暮见洞庭人。
<br>
<br>　　兴比乘舟访，恩怀倒屣亲。想君登旧榭，重喜扫芳尘。
<br>
<br>　　卷292_28  「闲园书事招畅当」司空曙
<br>
<br>　　闻蝉昼眠后，欹枕对蓬蒿。羸病懒寻戴，田园方咏陶。
<br>
<br>　　傍檐虫挂静，出树蝶飞高。惆怅临清镜，思君见鬓毛。
<br>
<br>　　卷292_29  「过钱员外」司空曙
<br>
<br>　　为郎头已白，迹向市朝稀。移病居荒宅，安贫著败衣。
<br>
<br>　　野园随客醉，雪寺伴僧归。自说东峰下，松萝满故扉。
<br>
<br>　　卷292_30  「赠庾侍御」司空曙
<br>
<br>　　年少身无累，相逢忆此时。雪过云寺宿，酒向竹园期。
<br>
<br>　　白发今催老，清琴但起悲。唯应逐宗炳，内学愿为师。
<br>
<br>　　卷292_31  「赠李端」司空曙
<br>
<br>　　共忆南浮日，登高望若何。楚田湖草远，江寺海榴多。
<br>
<br>　　载酒寻山宿，思人带雪过。东西几回别，此会各蹉跎。
<br>
<br>　　卷292_32  「送流人」司空曙
<br>
<br>　　闻说南中事，悲君重窜身。山村枫子鬼，江庙石郎神。
<br>
<br>　　童稚留荒宅，图书托故人。青门好风景，为尔一沾巾。
<br>
<br>　　卷292_33  「过胡居士睹王右丞遗文」司空曙
<br>
<br>　　旧日相知尽，深居独一身。闭门空有雪，看竹永无人。
<br>
<br>　　每许前山隐，曾怜陋巷贫。题诗今尚在，暂为拂流尘。
<br>
<br>　　卷292_34  「送郎使君赴郢州」司空曙
<br>
<br>　　使君持节去，云水满前程。楚寺多连竹，江樯远映城。
<br>
<br>　　登楼向月望，赛庙傍山行。若动思乡咏，应贻谢步兵。
<br>
<br>　　卷292_35  「贼平后送人北归」司空曙
<br>
<br>　　世乱同南去，时清独北还。他乡生白发，旧国见青山。
<br>
<br>　　晓月过残垒，繁星宿故关。寒禽与衰草，处处伴愁颜。
<br>
<br>　　卷292_36  「观猎骑（一作公子行）」司空曙
<br>
<br>　　缠臂绣纶巾，貂裘窄称身。射禽风助箭，走马雪翻尘。
<br>
<br>　　金埒争开道，香车为驻轮。翩翩不知处，传是霍家亲。
<br>
<br>　　卷292_37  「同苗员外宿荐福常师房（一作秋喜卢纶同宿寺）」司空曙
<br>
<br>　　浮生共多故，聚宿喜君同。人息时闻磬，灯摇乍有风。
<br>
<br>　　霜阶疑水际，夜木似山中。一愿持如意，长来事远公。
<br>
<br>　　卷292_38  「送乔广下第归淮南」司空曙
<br>
<br>　　遥想长淮尽，荒堤楚路斜。戍旌标白浪，罟网入青葭。
<br>
<br>　　啼鸟仍临水，愁人更见花。东堂一枝在，为子惜年华。
<br>
<br>　　卷292_39  「风筝」司空曙
<br>
<br>　　高风吹玉柱，万籁忽齐飘。飒树迟难度，萦空细渐销。
<br>
<br>　　松泉鹿门夜，笙鹤洛滨朝。坐与真僧听，支颐向寂寥。
<br>
<br>　　卷292_40  「闲居寄苗发」司空曙
<br>
<br>　　渐向浮生老，前期竟若何。独身居处静，永夜坐时多。
<br>
<br>　　厌逐青林客，休吟白雪歌。支公有遗寺，重与谢安过。
<br>
<br>　　卷292_41  「送王先生归南山」司空曙
<br>
<br>　　儒中年最老，独有济南生。爱子方传业，无官自耦耕。
<br>
<br>　　竹通山舍远，云接雪田平。愿作门人去，相随隐姓名。
<br>
<br>　　卷292_42  「寄天台秀师」司空曙
<br>
<br>　　天台瀑布寺，传有白头师。幻迹示羸病，空门无住持。
<br>
<br>　　雪晴看鹤去，海夜与龙期。永愿亲瓶屦，呈功得问疑。
<br>
<br>　　卷292_43  「送夏侯审赴宁国」司空曙
<br>
<br>　　青圻连白浪，晓日渡南津。山叠陵阳树，舟多建业人。
<br>
<br>　　烟霞高占寺，枫竹暗停神。如接玄晖集，江丞独见亲。
<br>
<br>　　卷292_44  「云阳馆与韩绅（一作韩升卿）宿别」司空曙
<br>
<br>　　故人江海别，几度隔山川。乍见翻疑梦，相悲各问年。
<br>
<br>　　孤灯寒照雨，湿竹暗浮烟。更有明朝恨，离杯惜共传。
<br>
<br>　　卷292_45  「送卢使君赴夔州」司空曙
<br>
<br>　　铙管随旌旆，高秋远上巴。白波连雾雨，青壁断蒹葭。
<br>
<br>　　凭几双童静，登楼万井斜。政成知变俗，当应画轮车。
<br>
<br>　　卷292_46  「夜闻回雁」司空曙
<br>
<br>　　雁响天边过，高高望不分。飕v传细雨，嘹唳隔长云。
<br>
<br>　　散向谁家尽，归来几客闻。还将今夜意，西海话苏君。
<br>
<br>　　卷292_47  「赋得的的帆向浦」司空曙
<br>
<br>　　向浦参差去，随波远近还。初移芳草里，正在夕阳间。
<br>
<br>　　隐映回孤驿，微明出乱山。向空看不尽，归思满江关。
<br>
<br>　　卷292_48  「秋思呈尹植裴说（一本题下有郑洞二字）」司空曙
<br>
<br>　　静向懒相偶，年将衰共催。前途欢不集，往事恨空来。
<br>
<br>　　昼景委红叶，月华销绿苔。沈思竟何有，坐结玉琴哀。
<br>
<br>　　卷292_49  「闲园即事寄┕」司空曙
<br>
<br>　　欲就东林寄一身，尚怜儿女未成人。柴门客去残阳在，
<br>
<br>　　药圃虫喧秋雨频。近水方同梅市隐，曝衣多笑阮家贫。
<br>
<br>　　深山兰若何时到，羡与闲云作四邻。
<br>
<br>　　卷292_50  「题┥先嗽骸顾究帐
<br>
<br>　　闭门不出自焚香，拥褐看山岁月长。雨后绿苔生石井，
<br>
<br>　　秋来黄叶遍绳床。身闲何处无真性，年老曾言隐故乡。
<br>
<br>　　更说本师同学在，几时携手见衡阳。
<br>
<br>　　卷292_51  「长安晓望寄程补阙（一作包何诗）」司空曙
<br>
<br>　　迢递山河拥帝京，参差宫殿接云平。风吹晓漏经长乐，
<br>
<br>　　柳带晴烟出禁城。天净笙歌临路发，日高车马隔尘行。
<br>
<br>　　独有浅才甘未达，多惭名在鲁诸生。
<br>
<br>　　卷292_52  「下第日书情寄上叔父」司空曙
<br>
<br>　　微才空觉滞京师，末学曾为叔父知。雪里题诗偏见赏，
<br>
<br>　　林间饮酒独令随。游客尽伤春色老，贫居还惜暮阴移。
<br>
<br>　　欲归江海寻山去，愿报何人得桂枝。
<br>
<br>　　卷292_53  「南原望汉宫」司空曙
<br>
<br>　　荒原空有汉宫名，衰草茫茫雉堞平。连雁下时秋水在，
<br>
<br>　　行人过尽暮烟生。西陵歌吹何年绝，南陌登临此日情。
<br>
<br>　　故事悠悠不可问，寒禽野水自纵横。
<br>
<br>　　卷292_54  「早夏寄元校书」司空曙
<br>
<br>　　独游野径送芳菲，高竹林居接翠微。绿岸草深虫入遍，
<br>
<br>　　青丛花尽蝶来稀。珠荷荐果香寒簟，玉柄摇风满夏衣。
<br>
<br>　　蓬荜永无车马到，更当斋夜忆玄晖。
<br>
<br>　　卷292_55  「赠衡岳隐禅师」司空曙
<br>
<br>　　拥褐安居南岳头，白云高寺见衡州。石窗湖水摇寒月，
<br>
<br>　　枫树猿声报夜秋。讲席旧逢山鸟至，梵经初向竺僧求。
<br>
<br>　　垂垂身老将传法，因下人间遂北游。
<br>
<br>　　卷292_56  「题凌云寺」司空曙
<br>
<br>　　春山古寺绕沧波，石磴盘空鸟道过。百丈金身开翠壁，
<br>
<br>　　万龛灯焰隔烟萝。云生客到侵衣湿，花落僧禅覆地多。
<br>
<br>　　不与方袍同结社，下归尘世竟如何。
<br>
<br>　　卷292_57  「晦日益州北池陪宴」司空曙
<br>
<br>　　临泛从公日，仙舟翠幕张。七桥通碧沼，双树接花塘。
<br>
<br>　　玉烛收寒气，金波隐夕光。野闻歌管思，水静绮罗香。
<br>
<br>　　游骑萦林远，飞桡截岸长。郊原怀灞海陂研唇潢。
<br>
<br>　　常侍传花诏，偏裨问羽觞。岂令南岘首，千载播馀芳。
<br>
<br>　　卷292_58  「送曲山人之衡州」司空曙
<br>
<br>　　白石先生眉发光，已分甜雪饮红浆。衣巾半染烟霞气，
<br>
<br>　　语笑兼和药草香。茅洞玉声流暗水，衡山碧色映朝阳。
<br>
<br>　　千年城郭如相问，华表峨峨有夜霜。
<br>
<br>　　卷292_59  「立秋日」司空曙
<br>
<br>　　律变新秋至，萧条自此初。花酣莲报谢，叶在柳呈疏。
<br>
<br>　　澹日非云映，清风似雨馀。卷帘凉暗度，迎扇暑先除。
<br>
<br>　　草静多翻燕，波澄乍露鱼。今朝散骑省，作赋兴何如。
<br>
<br>　　卷292_60  「咏古寺花」司空曙
<br>
<br>　　共爱芳菲此树中，千跗万萼裹枝红。
<br>
<br>　　迟迟欲去犹回望，覆地无人满寺风。
<br>
<br>　　卷292_61  「酬张芬有赦后见赠（一作司空图诗）」司空曙
<br>
<br>　　紫凤朝衔五色书，阳春忽布网罗除。已将心变寒灰后，
<br>
<br>　　岂料光生腐草馀。建水风烟收客泪，杜陵花竹梦郊居。
<br>
<br>　　劳君故有诗相赠，欲报琼瑶恨不如。
<br>
<br>　　卷292_62  「哭苗员外呈张参军（苗公即参军舅氏）」司空曙
<br>
<br>　　思君宁家宅，久接竹林期。尝值偷琴处，亲闻比玉时。
<br>
<br>　　高人不易合，弱冠早相知。试艺临诸友，能文即我师。
<br>
<br>　　凌寒松未老，先暮槿何衰。季子生前别，羊昙醉后悲。
<br>
<br>　　寿堂乖一恸，奠席阻长辞。因沥殊方泪，遥成墓下诗。
<br>
<br>　　卷292_63  「金陵怀古」司空曙
<br>
<br>　　辇路江枫暗，宫庭野草春。伤心庾开府，老作北朝臣。
<br>
<br>　　卷292_64  「发渝州却寄韦判官」司空曙
<br>
<br>　　红烛津亭夜见君，繁弦急管两纷纷。
<br>
<br>　　平明分手空江转，唯有猿声满水云。
<br>
<br>　　卷292_65  「送卢彻之太原谒马尚书」司空曙
<br>
<br>　　榆落雕飞关塞秋，黄云画角见并州。
<br>
<br>　　翩翩羽骑双旌后，上客亲随郭细侯。
<br>
<br>　　卷292_66  「峡口送友人」司空曙
<br>
<br>　　峡口花飞欲尽春，天涯去住泪沾巾。
<br>
<br>　　来时万里同为客，今日翻成送故人。
<br>
<br>　　卷292_67  「故郭婉仪挽歌」司空曙
<br>
<br>　　一日辞秦镜，千秋别汉宫。岂唯泉路掩，长使月轮空。
<br>
<br>　　苦色凝朝露，悲声切暝风。婉仪馀旧德，仍载礼经中。
<br>
<br>　　卷292_68  「送翰林张学士岭南勒圣碑」司空曙
<br>
<br>　　汉恩天外洽，周颂日边称。文独司空羡，书兼太尉能。
<br>
<br>　　出关逢北雁，度岭逐南鹏。使者翰林客，馀春归灞陵。
<br>
<br>　　卷292_69  「送吉校书东归」司空曙
<br>
<br>　　少年芸阁吏，罢直暂归休。独与亲知别，行逢江海秋。
<br>
<br>　　听猿看楚岫，随雁到吴洲。处处园林好，何人待子猷。
<br>
<br>　　卷292_70  「早春游望」司空曙
<br>
<br>　　东风春未足，试望秦城曲。青草状寒芜，黄花似秋菊。
<br>
<br>　　壮将欢共去，老与悲相逐。独作游社人，暮过威辇宿。
<br>
<br>　　卷292_71  「秋日趋府上张大夫」司空曙
<br>
<br>　　重城洞启肃秋烟，共说羊公在镇年。@鼓暗惊林叶落，
<br>
<br>　　旌旗遥拂雁行偏。石过桥下书曾受，星降人间梦已传。
<br>
<br>　　谪吏何能沐风化，空将歌颂拜车前。
<br>
<br>　　卷292_72  「竹里径」司空曙
<br>
<br>　　幽径行迹稀，清阴苔色古。萧萧风欲来，乍似蓬山雨。
<br>
<br>　　卷292_73  「黄子陂」司空曙
<br>
<br>　　岸芳春色晓，水影夕阳微。寂寂深烟里，渔舟夜不归。
<br>
<br>　　卷292_74  「田鹤」司空曙
<br>
<br>　　散下渚田中，隐见菰蒲里。哀鸣自相应，欲作凌风起。
<br>
<br>　　卷292_75  「药园」司空曙
<br>
<br>　　春园芳已遍，绿蔓杂红英。独有深山客，时来辨药名。
<br>
<br>　　卷292_76  「石井」司空曙
<br>
<br>　　苔色遍春石，桐阴入寒井。幽人独汲时，先乐残阳影。
<br>
<br>　　卷292_77  「板桥」司空曙
<br>
<br>　　横遮野水石，前带荒村道。来往见愁人，清风柳阴好。
<br>
<br>　　卷292_78  「石莲花」司空曙
<br>
<br>　　今逢石上生，本自波中有。红艳秋风里，谁怜众芳后。
<br>
<br>　　卷292_79  「远寺钟」司空曙
<br>
<br>　　杳杳疏钟发，因风清复引。中宵独听之，似与东林近。
<br>
<br>　　卷292_80  「松下雪」司空曙
<br>
<br>　　不随晴野尽，独向深松积。落照入寒光，偏能伴幽寂。
<br>
<br>　　卷292_81  「新柳」司空曙
<br>
<br>　　全欺芳蕙晚，似妒寒梅疾。撩乱发青条，春风来几日。
<br>
<br>　　卷292_82  「唐昌公主院看花」司空曙
<br>
<br>　　遗殿空长闭，乘鸾自不回。至今荒草上，寥落旧花开。
<br>
<br>　　卷292_83  「别张」司空曙
<br>
<br>　　今日山晴后，残蝉菊发时。登楼见秋色，何处最相思。
<br>
<br>　　卷292_84  「晚思」司空曙
<br>
<br>　　蛩馀窗下月，草湿阶前露。晚景凄我衣，秋风入庭树。
<br>
<br>　　卷292_85  「留卢秦卿（一作郎士元诗）」司空曙
<br>
<br>　　知有前期在，难分此夜中。无将故人酒，不及石尤风。
<br>
<br>　　卷292_86  「登岘亭」司空曙
<br>
<br>　　岘山回首望秦关，南向荆州几日还。
<br>
<br>　　今日登临唯有泪，不知风景在何山。
<br>
<br>　　卷292_87  「哭L山人（一作耿诗）」司空曙
<br>
<br>　　忆昔秋风起，君曾叹逐臣。何言芳草日，自作九泉人。
<br>
<br>　　卷292_88  「过坚上人故院与李端同赋」司空曙
<br>
<br>　　旧依支遁宿，曾与戴J来。今日空林下，唯知见绿苔。
<br>
<br>　　卷292_89  「病中嫁女妓」司空曙
<br>
<br>　　万事伤心在目前，一身垂泪对花筵。
<br>
<br>　　黄金用尽教歌舞，留与他人乐少年。
<br>
<br>　　卷292_90  「江村即事」司空曙
<br>
<br>　　钓罢归来不系船，江村月落正堪眠。
<br>
<br>　　纵然一夜风吹去，只在芦花浅水边。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
