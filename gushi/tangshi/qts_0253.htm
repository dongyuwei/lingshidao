<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百五十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百五十三
<br>
<br>　　卷253_1  「登鹳雀楼（一作朱斌诗）」王之涣
<br>
<br>　　白日依山尽，黄河入海流。欲穷千里目，更上一层楼。
<br>
<br>　　卷253_2  「送别」王之涣
<br>
<br>　　杨柳东风树，青青夹御河。近来攀折苦，应为别离多。
<br>
<br>　　卷253_3  「凉州词二首」王之涣
<br>
<br>　　黄河远上白云间，一片孤城万仞山。
<br>
<br>　　羌笛何须怨杨柳，春光不度玉门关。
<br>
<br>　　单于北望拂云堆，杀马登坛祭几回。
<br>
<br>　　汉家天子今神武，不肯和亲归去来。
<br>
<br>　　卷253_4  「宴词」王之涣
<br>
<br>　　长堤春水绿悠悠，畎入漳河一道流。
<br>
<br>　　莫听声声催去棹，桃溪浅处不胜舟。
<br>
<br>　　卷253_5  「九日送别」王之涣
<br>
<br>　　蓟庭萧瑟故人稀，何处登高且送归。
<br>
<br>　　今日暂同芳菊酒，明朝应作断蓬飞。
<br>
<br>　　卷253_6  「晚秋石门礼拜（一作礼佛）」阎防
<br>
<br>　　轻策临绝壁，招提谒金仙。舟车无由径，岩峤乃属天。
<br>
<br>　　踯躅淹昃景，夷犹望新弦。石门变暝色，谷口生人烟。
<br>
<br>　　阳雁叫平楚，秋风急寒川。驰晖苦代谢，浮脆惭贞坚。
<br>
<br>　　永欲卧丘壑，息心依梵筵。誓将历劫愿，无以外物牵。
<br>
<br>　　卷253_7  「百丈G新理茅茨读书」阎防
<br>
<br>　　浪迹弃人世，还山自幽独。始傍巢由踪，吾其获心曲。
<br>
<br>　　荒庭何所有，老树半空腹。秋蜩鸣北林，暮鸟穿我屋。
<br>
<br>　　栖迟乐遵渚，恬旷寡所欲。开卦推盈虚，散帙攻节目。
<br>
<br>　　养闲度人事，达命知止足。不学东周儒，俟时劳伐辐。
<br>
<br>　　卷253_8  「宿岸道人精舍」阎防
<br>
<br>　　早岁参道风，放情入寥廓。重因息心侣，遂果岩下诺。
<br>
<br>　　敛迹辞人间，杜门守寂寞。秋风翦兰蕙，霜气冷淙壑。
<br>
<br>　　山牖见然灯，竹房闻捣药。愿言舍尘事，所趣非龙蠖。
<br>
<br>　　卷253_9  「夕次鹿门山作」阎防
<br>
<br>　　庞公嘉遁所，浪迹难追攀。浮舟暝始至，抱杖聊自闲。
<br>
<br>　　双岩开鹿门，百谷集珠湾。喷薄湍上水，舂容漂里山。
<br>
<br>　　焦原不足险，梁壑未成艰。我行自春仲，夏鸟忽绵蛮。
<br>
<br>　　蕙草色已晚，客心殊倦还。远游非避地，访道爱童颜。
<br>
<br>　　安能徇机巧，争夺锥刀间。
<br>
<br>　　卷253_10  「与永乐诸公夜泛黄河作」阎防
<br>
<br>　　烟深载酒入，但觉暮川虚。映水见山火，鸣榔闻夜渔。
<br>
<br>　　爱兹山水趣，忽与人世疏。无暇然官烛，中流有望舒。
<br>
<br>　　卷253_11  「句」阎防
<br>
<br>　　熊踞庭中树，龙蒸栋里云。
<br>
<br>　　卷253_12  「怀哉行」薛据
<br>
<br>　　明时无废人，广厦无弃材。良工不我顾，有用宁自媒。
<br>
<br>　　怀策望君门，岁晏空迟回。秦城多车马，日夕飞尘埃。
<br>
<br>　　伐鼓千门启，鸣珂双阙来。我闻雷雨施，天泽罔不该。
<br>
<br>　　何意斯人徒，弃之如死灰。主好臣必效，时禁权不开。
<br>
<br>　　俗流实骄矜，得志轻草莱。文王赖多士，汉帝资群才。
<br>
<br>　　一言并拜相，片善咸居台。夫君何不遇，为泣黄金台。
<br>
<br>　　卷253_13  「古兴」薛据
<br>
<br>　　日中望双阙，轩盖扬飞尘。鸣初罢朝，自言皆近臣。
<br>
<br>　　光华满道路，意气安可亲。归来宴高堂，广筵罗八珍。
<br>
<br>　　仆妾尽绮纨，歌舞夜达晨。四时固相代，谁能久要津。
<br>
<br>　　已看覆前车，未见易后轮。丈夫须兼济，岂能乐一身。
<br>
<br>　　君今皆得志，肯顾憔悴人。
<br>
<br>　　卷253_14  「冬夜寓居寄储太祝（一作綦毋潜诗）」薛据
<br>
<br>　　自为洛阳客，夫子吾知音。爱义能下士，时人无此心。
<br>
<br>　　奈何离居夜，巢鸟飞空林。愁坐至月上，复闻南邻砧。
<br>
<br>　　卷253_15  「登秦望山」薛据
<br>
<br>　　南登秦望山，目极大海空。朝阳半荡漾，晃朗天水红。
<br>
<br>　　G壑争喷薄，江湖递交通。而多渔商客，不悟岁月穷。
<br>
<br>　　振缗迎早潮，弭棹候长风。予本萍泛者，乘流任西东。
<br>
<br>　　茫茫天际帆，栖泊何时同。将寻会稽迹，从此访任公。
<br>
<br>　　卷253_16  「西陵口观海」薛据
<br>
<br>　　长江漫汤汤，近海势弥广。在昔胚浑凝，融为百川泱。
<br>
<br>　　地形失端倪，天色暄。东南际万里，极目远无象。
<br>
<br>　　山影乍浮沉，潮波忽来往。孤帆或不见，棹歌犹想像。
<br>
<br>　　日暮长风起，客心空振荡。浦口霞未收，潭心月初上。
<br>
<br>　　林屿几回，亭皋时偃仰。岁晏访蓬瀛，真游非外奖。
<br>
<br>　　卷253_17  「题鹤林寺」薛据
<br>
<br>　　道门隐形胜，向背临法桥。松覆山殿冷，花藏溪路遥。
<br>
<br>　　珊珊宝幡挂，焰焰明灯烧。迟日半空谷，春风连上潮。
<br>
<br>　　少凭水木兴，暂忝身心调。愿谢携手客，兹山禅侣饶。
<br>
<br>　　卷253_18  「初去郡斋书怀（一作初去郡书情）」薛据
<br>
<br>　　肃徒辞汝颍，怀古独凄然。尚想文王化，犹思巢父贤。
<br>
<br>　　时移多谗巧，大道竟谁传。况是疾风起，悠悠旌旆悬。
<br>
<br>　　征鸟无返翼，归流不停川。已经霜雪下，乃验松柏坚。
<br>
<br>　　回首望城邑，迢迢间云烟。志士不伤物，小人皆自妍。
<br>
<br>　　感时惟责己，在道非怨天。从此适乐土，东归知几年。
<br>
<br>　　卷253_19  「出青门往南山下别业」薛据
<br>
<br>　　旧居在南山，夙驾自城阙。榛莽相蔽亏，去尔渐超忽。
<br>
<br>　　散漫馀雪晴，苍茫季冬月。寒风吹长林，白日原上没。
<br>
<br>　　怀抱旷莫伸，相知阻胡越。弱年好栖隐，炼药在岩窟。
<br>
<br>　　及此离垢氛，兴来亦因物。末路期赤松，斯言庶不伐。
<br>
<br>　　卷253_20  「泊震泽口」薛据
<br>
<br>　　日落草木阴，舟徒泊江汜。苍茫万象开，合沓闻风水。
<br>
<br>　　洄沿值渔翁，窈窕逢樵子。云开天宇静，月明照万里。
<br>
<br>　　早雁湖上飞，晨钟海边起。独坐嗟远游，登岸望孤洲。
<br>
<br>　　零落星欲尽，S胧气渐收。行藏空自秉，智识仍未周。
<br>
<br>　　伍胥既仗剑，范蠡亦乘流。歌竟鼓楫去，三江多客愁。
<br>
<br>　　卷253_21  「题丹阳陶司马厅壁」薛据
<br>
<br>　　高鉴清洞彻，儒风入进难。诏书增宠命，才子益能官。
<br>
<br>　　门带山光晚，城临江水寒。唯馀好文客，时得咏幽兰。
<br>
<br>　　卷253_22  「古兴」薛据
<br>
<br>　　投珠恐见疑，抱玉但垂泣。道在君不举，功成叹何及。
<br>
<br>　　卷253_23  「早发上东门（一作綦毋潜诗，题作落第后口号）」薛据
<br>
<br>　　十五能文西入秦，三十无家作路人。
<br>
<br>　　时命不将明主合，布衣空惹洛阳尘。
<br>
<br>　　卷253_24  「句」薛据
<br>
<br>　　省署开文苑，沧浪学钓翁。（《纪事》云：“此二句据
<br>
<br>　　之诗也，子美怀据诗即用为句云：“独当省署开文苑，
<br>
<br>　　兼泛沧浪学钓翁’。”）
<br>
<br>　　穷冬时短晷，日尽西南天。
<br>
<br>　　卷253_25  「秋夕会友」姚系
<br>
<br>　　倦客易相失，欢游无良辰。忽然一夕间，稍慰阖家贫。
<br>
<br>　　白露下庭梧，孤琴始悲辛。回风入幽草，虫响满四邻。
<br>
<br>　　会遇更何时，持杯重殷勤。
<br>
<br>　　卷253_26  「荆山独往」姚系
<br>
<br>　　宿昔山水上，抱琴聊踯躅。山远去难穷，琴悲多断续。
<br>
<br>　　岩重丹阳树，泉咽闻阴谷。时下白云中，淹留秋水曲。
<br>
<br>　　秋水石栏深，潺如喷玉。杂芳被阴岸，坠露方消绿。
<br>
<br>　　恣此平生怀，独游还自足。
<br>
<br>　　卷253_27  「五老峰大明观赠隐者」姚系
<br>
<br>　　云观此山北，与君携手稀。林端涉横水，洞口入斜晖。
<br>
<br>　　颇觉鸾鹤迩，忽为烟雾飞。故人清和客，默会琴心微。
<br>
<br>　　丹术幸可授，青龙当未归。悠悠平生意，此日复相违。
<br>
<br>　　卷253_28  「送周愿判官归岭南」姚系
<br>
<br>　　早蝉望秋鸣，夜琴怨离声。眇然多异感，值子江山行。
<br>
<br>　　由来重义人，感激事纵横。往复念遐阻，淹留慕平生。
<br>
<br>　　晨奔九衢饯，暮始万里程。山驿风月榭，海门烟霞城。
<br>
<br>　　易绡泉源近，拾翠沙溆明。兰蕙一为赠，贫交空复情。
<br>
<br>　　卷253_29  「送陆浑主簿赵宗儒之任」姚系
<br>
<br>　　山中眇然意，此意乃平生。常日望鸣皋，遥对洛阳城。
<br>
<br>　　故人吏为隐，怀此若蓬瀛。夕气冒岩上，晨流泻岸明。
<br>
<br>　　存亡区中事，影响羽人情。溪寂值猿下，云归闻鹤声。
<br>
<br>　　及兹春始暮，花葛正明荣。会有携手日，悠悠去无程。
<br>
<br>　　卷253_30  「杨参军庄送宇文邈」姚系
<br>
<br>　　秋云冒原隰，野鸟满林声。爱此田舍事，稽君车马程。
<br>
<br>　　离堂惨不喧，脉脉复盈盈。兰叶一经霜，香销为赠轻。
<br>
<br>　　灯光耿方寂，虫思隐馀清。相望忽无际，如含江海情。
<br>
<br>　　卷253_31  「京西遇旧识兼送往陇西」姚系
<br>
<br>　　蝉鸣一何急，日暮秋风树。即此不胜愁，陇阴人更去。
<br>
<br>　　相逢与相失，共是亡羊路。
<br>
<br>　　卷253_32  「古别离」姚系
<br>
<br>　　凉风已袅袅，露重木兰枝。独上高楼望，行人远不知。
<br>
<br>　　轻寒入洞户，明月满秋池。燕去鸿方至，年年是别离。
<br>
<br>　　卷253_33  「野居池上看月」姚系
<br>
<br>　　悠然云间月，复此照池塘。泫露苍茫湿，沉波澹滟光。
<br>
<br>　　应门当未曙，歌吹满昭阳。远近徒伤目，清辉霭自长。
<br>
<br>　　卷253_34  「庭柳」姚系
<br>
<br>　　袅袅柳杨枝，当轩杂垂。交阴总共密，分条各自宜。
<br>
<br>　　因依似永久，揽结更伤离。爱此阳春色，秋风莫遽吹。
<br>
<br>　　卷253_35  「硖州旅舍奉怀苏州韦郎中（公频有尺书，颇积离乡之思）」令狐`
<br>
<br>　　儒服学从政，遂为尘事婴。衔命东复西，孰堪异乡情。
<br>
<br>　　怀禄且怀恩，策名敢逃名。羡彼农亩人，白首亲友并。
<br>
<br>　　江山入秋气，草木凋晚荣。方塘寒露凝，旅管凉飙生。
<br>
<br>　　懿交守东吴，梦想闻颂声。云水方浩浩，离忧何平时。
<br>
<br>　　卷253_36  「释奠日国学观礼闻雅颂」令狐`
<br>
<br>　　肃肃先师庙，依依胄子群。满庭陈旧礼，开户拜清芬。
<br>
<br>　　万舞当华烛，箫韶入翠云。颂歌清晓听，雅吹度风闻。
<br>
<br>　　澹泊调元气，中和美圣君。唯馀东鲁客，蹈舞向南熏。
<br>
<br>　　卷253_37  「释奠日国学观礼闻雅颂」滕
<br>
<br>　　太学时观礼，东方晓色分。威仪何棣棣，环又纷纷。
<br>
<br>　　古乐从空尽，清歌几处闻。六和成远吹，九奏动行云。
<br>
<br>　　圣上尊儒学，春秋奠茂勋。幸因陪齿列，聊以颂斯文。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
