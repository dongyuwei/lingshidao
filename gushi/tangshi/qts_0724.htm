<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百二十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百二十四
<br>
<br>　　卷724_1  「酬友生早秋」唐求
<br>
<br>　　彤云将欲罢，蝉柳响如秋。雾散九霄近，日程三伏愁。
<br>
<br>　　残阳宿雨霁，高浪碎沙沤。足馀旬后，分襟任自由。
<br>
<br>　　卷724_2  「晓发」唐求
<br>
<br>　　旅馆候天曙，整车趋远程。几处晓钟断，半桥残月明。
<br>
<br>　　沙上鸟犹在，渡头人未行。去去古时道，马嘶三两声。
<br>
<br>　　卷724_3  「客行」唐求
<br>
<br>　　上山下山去，千里万里愁。树色野桥暝，雨声孤馆秋。
<br>
<br>　　南北眼前道，东西江畔舟。世人重金玉，无金徒远游。
<br>
<br>　　卷724_4  「题郑处士隐居」唐求
<br>
<br>　　不信最清旷，及来愁已空。数点石泉雨，一溪霜叶风。
<br>
<br>　　业在有山处，道成无事中。酌尽一尊酒，病夫颜亦红。
<br>
<br>　　卷724_5  「古寺」唐求
<br>
<br>　　路傍古时寺，寥落藏金容。破塔有寒草，坏楼无晓钟。
<br>
<br>　　乱纸失经偈，断碑分篆踪。日暮月光吐，绕门千树松。
<br>
<br>　　卷724_6  「赠著上人」唐求
<br>
<br>　　掩门江上住，尽日更无为。古木坐禅处，残星鸣磬时。
<br>
<br>　　水浇冰滴滴，珠数落累累。自有闲行伴，青藤杖一枝。
<br>
<br>　　卷724_7  「马嵬感事」唐求
<br>
<br>　　冷气生深殿，狼星渡远关。九城鼙鼓内，千骑道途间。
<br>
<br>　　凤髻随秋草，鸾舆入暮山。恨多留不得，悲泪满龙颜。
<br>
<br>　　卷724_8  「赠行如上人」唐求
<br>
<br>　　不知名利苦，念佛老岷峨。衲补云千片，香烧印一窠。
<br>
<br>　　恋山人事少，怜客道心多。日日斋钟后，高悬滤水罗。
<br>
<br>　　卷724_9  「送友人归邛州」唐求
<br>
<br>　　鹤鸣山下去，满箧荷瑶琨。放马荒田草，看碑古寺门。
<br>
<br>　　渐寒沙上雨，欲暝水边村。莫忘分襟处，梅花扑酒尊。
<br>
<br>　　卷724_10  「和舒上人山居即事」唐求
<br>
<br>　　败叶填溪路，残阳过野亭。仍弹一滴水，更读两张经。
<br>
<br>　　暝鸟烟中见，寒钟竹里听。不多山下去，人世尽膻腥。
<br>
<br>　　卷724_11  「发邛州寄友人」唐求
<br>
<br>　　茫茫驱一马，自叹又何之。出郭见山处，待船逢雨时。
<br>
<br>　　晓鸡鸣野店，寒叶堕秋枝。寂寞前程去，闲吟欲共谁。
<br>
<br>　　卷724_12  「舟行夜泊夔州」唐求
<br>
<br>　　维舟镜面中，迥对白盐峰。夜静沙堤月，天寒水寺钟。
<br>
<br>　　故园何日到，旧友几时逢。欲作还家梦，青山一万重。
<br>
<br>　　卷724_13  「山东兰若遇静公夜归」唐求
<br>
<br>　　松门一径微，苔滑往来稀。半夜闻钟后，浑身带雪归。
<br>
<br>　　问寒僧接杖，辨语犬衔衣。又是安禅去，呼童闭竹扉。
<br>
<br>　　卷724_14  「边将」唐求
<br>
<br>　　三千护塞儿，独自滞边陲。老向二毛见，秋从一叶知。
<br>
<br>　　地寒乡思苦，天暮角声悲。却被交亲笑，封侯未有期。
<br>
<br>　　卷724_15  「秋寄□江舒公」唐求
<br>
<br>　　故人何处望，秋色满江濉Ｈ胨溪虫乱，过桥山路分。
<br>
<br>　　鹤归松上月，僧入竹间云。莫惜中宵磬，从教梦里闻。
<br>
<br>　　卷724_16  「题杨山人隐居」唐求
<br>
<br>　　深山道者家，门户带烟霞。绿缀沿岩草，红飘落水花。
<br>
<br>　　半庭栽小树，一径扫平沙。往往溪边坐，持竿到日斜。
<br>
<br>　　卷724_17  「夜上隐居寺」唐求
<br>
<br>　　寻师拟学空，空住虎溪东。千里照山月，一枝惊鹤风。
<br>
<br>　　年如流去水，山似转来蓬。尽日都无事，安禅石窟中。
<br>
<br>　　卷724_18  「友人见访不值因寄」唐求
<br>
<br>　　门户寒江近，篱墙野树深。晚风摇竹影，斜日转山阴。
<br>
<br>　　砌觉披秋草，床惊倒古琴。更闻邻舍说，一只鹤来寻。
<br>
<br>　　卷724_19  「涂次偶作」唐求
<br>
<br>　　岁月客中销，崎岖力自招。问人寻野寺，牵马渡危桥。
<br>
<br>　　为雨疑天晚，因山觉路遥。前程何处是，一望又迢迢。
<br>
<br>　　卷724_20  「送友人江行之庐山肄业」唐求
<br>
<br>　　蜀国初开棹，庐峰拟拾萤。兽皮裁褥暖，莲叶制衣馨。
<br>
<br>　　楚水秋来碧，巫山雨后青。莫教衔凤诏，三度到中庭。
<br>
<br>　　卷724_21  「山居偶作」唐求
<br>
<br>　　趋名逐利身，终日走风尘。还到水边宅，却为山下人。
<br>
<br>　　僧教开竹户，客许戴纱巾。且喜琴书在，苏生未厌贫。
<br>
<br>　　卷724_22  「赠道者」唐求
<br>
<br>　　披霞戴鹿胎，岁月不能催。饭把琪花煮，衣将藕叶裁。
<br>
<br>　　鹤从归日养，松是小时栽。往往樵人见，溪边洗药来。
<br>
<br>　　卷724_23  「邛州水亭夜宴送顾非熊之官」唐求
<br>
<br>　　寂寞邛城夜，寒塘对庾楼。蜀关蝉已噪，秦树叶应秋。
<br>
<br>　　道路连天远，笙歌到晓愁。不堪分袂后，残月正如钩。
<br>
<br>　　卷724_24  「题青城山范贤观」唐求
<br>
<br>　　数里缘山不厌难，为寻真诀问黄冠。苔铺翠点仙桥滑，
<br>
<br>　　松织香梢古道寒。昼傍绿畦薅嫩玉，夜开红灶有碌ぁ
<br>
<br>　　钟声已断泉声在，风动茅花月满坛。
<br>
<br>　　卷724_25  「送僧讲罢归山」唐求
<br>
<br>　　休将如意辩真空，吹尽天花任晓风。共看玉蟾三皎洁，
<br>
<br>　　独悬金锡一玲珑。岩间松桂秋烟白，江上楼台晚日红。
<br>
<br>　　依旧曹溪念经处，野泉声在草堂东。
<br>
<br>　　卷724_26  「题友人寓居」唐求
<br>
<br>　　寓居无不在天涯，莫恨秦关道路赊。缭绕城边山是蜀，
<br>
<br>　　弯环门外水名巴。黄头卷席宾初散，白鼻嘶风日欲斜。
<br>
<br>　　何处一声金磬发，古松南畔有僧家。
<br>
<br>　　卷724_27  「伤张玖秀才」唐求
<br>
<br>　　铜梁剑阁几区区，十上探珠不见珠。卞玉影沈沙草暗，
<br>
<br>　　骅骝声断陇城孤。入关词客秋怀友，出户孀妻晓望夫。
<br>
<br>　　吴水楚山千万里，旅魂归到故乡无。
<br>
<br>　　卷724_28  「题李少府别业」唐求
<br>
<br>　　寻得仙家不姓梅，马嘶人语出尘埃。竹和庭上春烟动，
<br>
<br>　　花带溪头晓露开。绕岸白云终日在，傍松黄鹤有时来。
<br>
<br>　　何年亦作围棋伴，一到松间醉一回。
<br>
<br>　　卷724_29  「赠楚公」唐求
<br>
<br>　　曾闻半偈雪山中，贝叶翻时理尽通。般若恒添持戒力，
<br>
<br>　　落叉谁算念经功。云间晓月应难染，海上虚舟自信风。
<br>
<br>　　长说满庭花色好，一枝红是一枝空。
<br>
<br>　　卷724_30  「赠王山人」唐求
<br>
<br>　　红藤一柱脚常轻，日日缘溪入谷行。山下有家身未老，
<br>
<br>　　灶前无火药初成。经秋少见闲人说，带雨多闻野鹤鸣。
<br>
<br>　　知到蓬莱难再访，问何方法得长生。
<br>
<br>　　卷724_31  「庭竹」唐求
<br>
<br>　　月笼翠叶秋承露，风亚繁梢暝扫烟。
<br>
<br>　　知道雪霜终不变，永留寒色在庭前。
<br>
<br>　　卷724_32  「题常乐寺」唐求
<br>
<br>　　桂冷香闻十里间，殿台浑不似人寰。
<br>
<br>　　日斜回首江头望，一片晴云落后山。
<br>
<br>　　卷724_33  「题刘炼师归山」唐求
<br>
<br>　　风急云轻鹤背寒，洞天谁道却归难。
<br>
<br>　　千山万水瀛洲路，何处烟飞是醮坛。
<br>
<br>　　卷724_34  「酬舒公见寄」唐求
<br>
<br>　　无客不言云外见，为文长遣世间知。
<br>
<br>　　一声松径寒吟后，正是前山雪下时。
<br>
<br>　　卷724_35  「巫山下作」唐求
<br>
<br>　　细腰宫尽旧城摧，神女归山更不来。
<br>
<br>　　唯有楚江斜日里，至今犹自绕阳台。
<br>
<br>　　卷724_36  「句」唐求
<br>
<br>　　恰似有龙深处卧，被人惊起黑云生。（《临池洗砚》，
<br>
<br>　　见《纪事》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
