<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百零七</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷六百零七
<br>
<br>　　卷607_1  「翰林作」刘邺
<br>
<br>　　曾是江波垂钓人，自怜深厌九衢尘。浮生渐老年随水，
<br>
<br>　　往事曾闻泪满巾。已觉远天秋色动，不堪闲夜雨声频。
<br>
<br>　　多惭不是相如笔，虚直金銮接侍臣。
<br>
<br>　　卷607_2  「待漏院吟」刘邺
<br>
<br>　　玉堂帘外独迟迟，明月初沉勘契时。
<br>
<br>　　闲听景阳钟尽后，两莺飞上万年枝。
<br>
<br>　　卷607_3  「慧山寺肄业送怀坦上人」李骘
<br>
<br>　　流水何山分，浮云空中遇。我生无根株，聚散亦难固。
<br>
<br>　　忆昨斗龙春，岩栖侣高步。清怀去羁束，幽境无滓污。
<br>
<br>　　日落九峰明，烟生万华暮。兹欢未云隔，前笑倏已故。
<br>
<br>　　四时难信留，百草换霜露。离襟一成解，怅抱将何谕。
<br>
<br>　　惊泉有馀哀，永日谁与度。缅思孤帆影，再往重江路。
<br>
<br>　　去去忽凄悲，因风暂回顾。
<br>
<br>　　卷607_4  「读惠山若冰师集因题故院三首」李骘
<br>
<br>　　五天何处望，心念起皆知。化塔留今日，泉鸣自昔时。
<br>
<br>　　古苔生石静，秋草满山悲。莫道声容远，长歌白雪词。
<br>
<br>　　高怀逢异境，佳句想吟频。月冷松溪夜，烟浓草寺春。
<br>
<br>　　浮云将世远，清听与名新。不见开岩日，空为拜影人。
<br>
<br>　　景物搜求歇，山云放纵飞。树寒烟鹤去，池静水龙归。
<br>
<br>　　暗榻尘飘满，阴檐月到稀。何年灯焰尽，风动影堂扉。
<br>
<br>　　卷607_5  「自惠山至吴下寄酬南徐从事」李骘
<br>
<br>　　不接芳晨游，独此长洲苑。风颜一成阻，翰墨劳空返。
<br>
<br>　　悠悠汀渚长，杳杳O花晚。如何西府欢，尚念东吴远。
<br>
<br>　　瑶音动清韵，兰思芬盈畹。犹及九峰春，归吟白云t.
<br>
<br>　　卷607_6  「中秋夜戏酬顾道流」孙蜀
<br>
<br>　　不那此身偏爱月，等闲看月即更深。
<br>
<br>　　仙翁每被嫦娥使，一度逢圆一度吟。
<br>
<br>　　卷607_7  「咏燕上主司郑愚」欧阳
<br>
<br>　　翩翩双燕画堂开，送古迎今几万回。
<br>
<br>　　长向春秋社前后，为谁归去为谁来。
<br>
<br>　　卷607_8  「句」欧阳
<br>
<br>　　黄菊离家十四年。
<br>
<br>　　离家已是梦松年。
<br>
<br>　　落日望乡处，何人知客情？（见《纪事》）
<br>
<br>　　卷607_9  「自咏豆花」陈黯
<br>
<br>　　玳瑁应难比，斑犀定不加。天嫌未端正，满面与妆花。
<br>
<br>　　卷607_10  「雪诗」张孜
<br>
<br>　　长安大雪天，鸟雀难相觅。其中豪贵家，捣椒泥四壁。
<br>
<br>　　到处k红炉，周回下罗幂。暖手调金丝，蘸甲斟琼液。
<br>
<br>　　醉唱玉尘飞，困融香汗滴。岂知饥寒人，手脚生皴劈。
<br>
<br>　　卷607_11  「句」张孜
<br>
<br>　　著牙卖朱紫，断钱赊举选。（见《纪事》）
<br>
<br>　　华山秀作英雄骨，黄河泻出纵横才。
<br>
<br>　　梦破青霄春，烟霞无去尘。若夸郭璞五色笔，
<br>
<br>　　江淹却是寻常人。（《梦李白歌》）
<br>
<br>　　卷607_12  「赠妓仙哥」郑仁表
<br>
<br>　　严吹如何下太清，玉肌无疹六铢轻。
<br>
<br>　　自知不是流霞酌，愿听云和瑟一声。
<br>
<br>　　卷607_13  「赠妓命洛真」郑仁表
<br>
<br>　　巧制新章拍拍新，金巡举助精神。
<br>
<br>　　时时欲得横波眄，又怕回筹错指人。
<br>
<br>　　卷607_14  「句」郑仁表
<br>
<br>　　文章世上争开路，阀阅山东拄破天。
<br>
<br>　　卷607_15  「杜甫同谷茅茨」赵鸿
<br>
<br>　　工部栖迟后，邻家大半无。青羌迷道路，白社寄杯盂。
<br>
<br>　　大雅何人继，全生此地孤。孤云飞鸟什，空勒旧山隅。
<br>
<br>　　卷607_16  「栗亭（赵鸿刻石同谷曰，工部题栗亭十韵，不复见）」赵鸿
<br>
<br>　　杜甫栗亭诗，诗人多在口。悠悠二甲子，题纪今何有。
<br>
<br>　　卷607_17  「泥功山」赵鸿
<br>
<br>　　立石泥功状，天然诡怪形。未尝私祸福，终不费丹青。
<br>
<br>　　卷607_18  「昆明池织女石（一作司马复诗）」童翰卿
<br>
<br>　　一片昆明石，千秋织女名。见人虚脉脉，临水更盈盈。
<br>
<br>　　苔作轻衣色，波为促杼声。岸云连鬓湿，沙月对眉生。
<br>
<br>　　有脸莲同笑，无心鸟不惊。还如朝镜里，形影两分明。
<br>
<br>　　卷607_19  「绝句」童翰卿
<br>
<br>　　大朴逐物尽，哀我天地功。争得荣辱心，洒然归西风。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
