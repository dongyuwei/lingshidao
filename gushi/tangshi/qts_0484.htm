<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百八十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百八十四
<br>
<br>　　卷484_1  「和太原张相公山亭怀古」崔公信
<br>
<br>　　叠石状崖t，翠含城上楼。前移庐霍峰，远带沅湘流。
<br>
<br>　　潇洒主人静，夤缘芳径幽。清辉在昏旦，岂异东山游。
<br>
<br>　　卷484_2  「过小妓英英墓」杨虞卿
<br>
<br>　　萧晨骑马出皇都，闻说埋冤在路隅。别我已为泉下土，
<br>
<br>　　思君犹似掌中珠。四弦品柱声初绝，三尺孤坟草已枯。
<br>
<br>　　兰质蕙心何所在，焉知过者是狂夫。
<br>
<br>　　卷484_3  「句」杨虞卿
<br>
<br>　　河势昆仑远，山形菡萏秋。（《过华作》）
<br>
<br>　　卷484_4  「和段相公登武担寺西台」杨汝士
<br>
<br>　　清净此道宫，层台复倚空。偶时三伏外，列席九霄中。
<br>
<br>　　平视云端路，高临树杪风。自怜荣末座，前日别池笼。
<br>
<br>　　卷484_5  「和段相公夏登张仪楼」杨汝士
<br>
<br>　　从公城上来，秋近绝纤埃。楼古秦规在，江分蜀望开。
<br>
<br>　　远山标宿雪，末席本寒灰。陪赏今为忝，临欢敢诉杯。
<br>
<br>　　卷484_6  「和宗人尚书嗣复祠祭武侯毕，题临淮公旧碑」杨汝士
<br>
<br>　　古柏森然地，修严蜀相祠。一过荣异代，三顾盛当时。
<br>
<br>　　功德流何远，馨香荐未衰。敬名探国志，饰像慰m思。
<br>
<br>　　昔谒从征盖，今闻拥信旗。固宜光宠下，有泪刻前碑。
<br>
<br>　　卷484_7  「宴杨仆射新昌里第」杨汝士
<br>
<br>　　隔坐应须赐御屏，尽将仙翰入高冥。文章旧价留鸾掖，
<br>
<br>　　桃李新阴在鲤庭。再岁生徒陈贺宴，一时良史尽传馨。
<br>
<br>　　当时疏广虽云盛，讵有兹筵醉绿。
<br>
<br>　　卷484_8  「建节后偶作」杨汝士
<br>
<br>　　抛却弓刀上砌台，上方台榭与云开。
<br>
<br>　　山僧见我衣裳窄，知道新从战地来。
<br>
<br>　　卷484_9  「题画山水」杨汝士
<br>
<br>　　太华峰前是故乡，路人遥指读书堂。
<br>
<br>　　如今老大骑官马，羞向关西道姓杨。
<br>
<br>　　卷484_10  「贺筵占赠营妓」杨汝士
<br>
<br>　　郎君得意及青春，蜀国将军又不贫。
<br>
<br>　　一曲高歌红一匹，两头娘子谢夫人。
<br>
<br>　　卷484_11  「句」杨汝士
<br>
<br>　　昔日兰亭无艳质，此时金谷有高人。（裴令公居守东洛，
<br>
<br>　　夜宴半酣，公索句，元白有得色，时公为破题，次至汝
<br>
<br>　　士云云。白知不能加，遽裂之，曰：“笙歌鼎沸，勿作
<br>
<br>　　冷淡生活。”元顾白曰：“乐天所谓能全其名者也。”）
<br>
<br>　　卷484_12  「赋得芙蓉出水」陈至
<br>
<br>　　菡萏迎秋吐，夭摇映水滨。剑芒开宝匣，峰影写蒲津。
<br>
<br>　　下覆参差荇，高辞苒弱O.自当巢翠甲，非止戏W鳞。
<br>
<br>　　莫以时先后，而言色故新。芳香正堪玩，谁报涉江人。
<br>
<br>　　卷484_13  「荐冰」陈至
<br>
<br>　　凌寒开涸Z，寝庙致精诚。色静澄三酒，光寒肃两楹。
<br>
<br>　　形盐非近进，玉豆为潜英。礼自春分展，坚从北陆成。
<br>
<br>　　藉茅心共结，出鉴水渐明。幸得来观荐，灵台一小生。
<br>
<br>　　卷484_14  「句」陈至
<br>
<br>　　藻井尚寒龙迹在，红楼初施日光通。（《红楼院》）
<br>
<br>　　卷484_15  「荐冰」赵蕃
<br>
<br>　　仲月开凌室，斋心感圣情。寒姿分玉坐，皓彩发丹楹。
<br>
<br>　　积素因风壮，虚空向日明。遥涵窗户冷，近映冕旒清。
<br>
<br>　　在掌光逾澈，当轩质自轻。良辰方可致，由此表精诚。
<br>
<br>　　卷484_16  「老人星」赵蕃
<br>
<br>　　大史占南极，秋分见寿星。增辉延宝历，发曜起祥经。
<br>
<br>　　灼烁依狼地，昭彰近帝庭。高悬方杳杳，孤白乍荧荧。
<br>
<br>　　应见光新吐，休征德自形。既能符圣祚，从此表遐龄。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
