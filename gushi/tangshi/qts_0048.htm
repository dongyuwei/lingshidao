<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷四十八
<br>
<br>　　卷48_1  「奉和圣制经孔子旧宅」张九龄
<br>
<br>　　孔门太山下，不见登封时。徒有先王法，今为明主思。
<br>
<br>　　恩加万乘幸，礼致一牢祠。旧宅千年外，光华空在兹。
<br>
<br>　　卷48_2  「奉和圣制次琼岳韵」张九龄
<br>
<br>　　山o亦望幸，云雨见灵心。岳馆逢朝霁，关门解宿阴。
<br>
<br>　　咸京天上近，清渭日边临。我武因冬狩，何言是即禽。
<br>
<br>　　卷48_3  「奉和圣制送李尚书入蜀」张九龄
<br>
<br>　　眷言感忠义，何有间山川。徇节今如此，离情空复然。
<br>
<br>　　皇心在勤恤，德泽委昭宣。周月成功后，明年或劳还。
<br>
<br>　　卷48_4  「奉和圣制初出洛城」张九龄
<br>
<br>　　东土淹龙驾，西人望翠华。山川只询物，宫观岂为家。
<br>
<br>　　十月回星斗，千官捧日车。洛阳无怨思，巡幸更非赊。
<br>
<br>　　卷48_5  「奉和圣制途次陕州作」张九龄
<br>
<br>　　驰道当河陕，陈诗问国风。川原三晋别，襟带两京同。
<br>
<br>　　后殿函关尽，前旌阙塞通。行看洛阳陌，光景丽天中。
<br>
<br>　　卷48_6  「敕赐宁王池宴」张九龄
<br>
<br>　　贤王有池馆，明主赐春游。淑气林间发，恩光水上浮。
<br>
<br>　　徒惭和鼎地，终谢巨川舟。皇泽空如此，轻生莫可酬。
<br>
<br>　　卷48_7  「天津桥东旬宴得歌字韵」张九龄
<br>
<br>　　清洛象天河，东流形胜多。朝来逢宴喜，春尽却妍和。
<br>
<br>　　泉鲔欢时跃，林莺醉里歌。赐恩频若此，为乐奈人何。
<br>
<br>　　卷48_8  「上阳水窗旬宴得移字韵」张九龄
<br>
<br>　　河汉非应到，汀洲忽在斯。仍逢帝乐下，如逐海槎窥。
<br>
<br>　　春赏时将换，皇恩岁不移。今朝游宴所，莫比天泉池。
<br>
<br>　　卷48_9  「折杨柳」张九龄
<br>
<br>　　纤纤折杨柳，持此寄情人。一枝何足贵，怜是故园春。
<br>
<br>　　迟景那能久，芳菲不及新。更愁征戍客，容鬓老边尘。
<br>
<br>　　卷48_10  「剪彩」张九龄
<br>
<br>　　姹女矜容色，为花不让春。既争芳意早，谁待物华真。
<br>
<br>　　叶作参差发，枝从点缀新。自然无限态，长在艳阳晨。
<br>
<br>　　卷48_11  「和崔黄门寓直夜听蝉之作」张九龄
<br>
<br>　　蝉嘶玉树枝，向夕惠风吹。幸入连宵听，应缘饮露知。
<br>
<br>　　思深秋欲近，声静夜相宜。不是黄金饰，清香徒尔为。
<br>
<br>　　卷48_12  「和姚令公从幸温汤喜雪」张九龄
<br>
<br>　　万乘飞黄马，千金狐白裘。正逢银霰积，如向玉京游。
<br>
<br>　　瑞色铺驰道，花文拂彩旒。还闻吉甫颂，不共郢歌俦。
<br>
<br>　　卷48_13  「立春日晨起对积雪」张九龄
<br>
<br>　　忽对林亭雪，瑶华处处开。今年迎气始，昨夜伴春回。
<br>
<br>　　玉润窗前竹，花繁院里梅。东郊斋祭所，应见五神来。
<br>
<br>　　卷48_14  「三月三日申王园亭宴集」张九龄
<br>
<br>　　稽亭追往事，睢苑胜前闻。飞阁凌芳树，华池落彩云。
<br>
<br>　　藉草人留酌，衔花鸟赴群。向来同赏处，惟恨碧林曛。
<br>
<br>　　卷48_15  「三月三日登龙山」张九龄
<br>
<br>　　伊川与灞津，今日祓除人。岂似龙山上，还同湘水滨。
<br>
<br>　　衰颜忧更老，淑景望非春。禊饮岂吾事，聊将偶俗尘。
<br>
<br>　　卷48_16  「和王司马折梅寄京邑昆弟」张九龄
<br>
<br>　　离别念同嬉，芬荣欲共持。独攀南国树，遥寄北风时。
<br>
<br>　　林惜迎春早，花愁去日迟。还闻折梅处，更有棣华诗。
<br>
<br>　　卷48_17  「晚霁登王六东阁」张九龄
<br>
<br>　　试上江楼望，初逢山雨晴。连空青嶂合，向晚白云生。
<br>
<br>　　彼美要殊观，萧条见远情。情来不可极，日暮水流清。
<br>
<br>　　卷48_18  「苏侍郎紫薇庭各赋一物得芍药」张九龄
<br>
<br>　　仙禁生红药，微芳不自持。幸因清切地，还遇艳阳时。
<br>
<br>　　名见桐君，香闻郑国诗。孤根若可用，非直爱华滋。
<br>
<br>　　卷48_19  「和黄门卢侍御咏竹」张九龄
<br>
<br>　　清切紫庭垂，葳蕤防露枝。色无玄月变，声有惠风吹。
<br>
<br>　　高节人相重，虚心世所知。凤凰佳可食，一去一来仪。
<br>
<br>　　卷48_20  「和韦尚书答梓州兄南亭宴集」张九龄
<br>
<br>　　棠棣闻馀兴，乌衣有旧游。门前杜城陌，池上曲江流。
<br>
<br>　　暇日尝繁会，清风咏阻修。始知西峙岳，同气此相求。
<br>
<br>　　卷48_21  「答陈拾遗赠竹簪」张九龄
<br>
<br>　　与君尝此志，因物复知心。遗我龙钟节，非无玳瑁簪。
<br>
<br>　　幽素宜相重，雕华岂所任。为君安首饰，怀此代兼金。
<br>
<br>　　卷48_22  「赠澧阳韦明府」张九龄
<br>
<br>　　君有百炼刃，堪断七重犀。谁开太阿匣，持割武城鸡。
<br>
<br>　　竟与尚书佩，遥应天子提。何时遇操宰，当使玉如泥。
<br>
<br>　　卷48_23  「在洪州答綦毋学士」张九龄
<br>
<br>　　旬雨不愆期，由来自若时。尔无言郡政，吾岂欲天欺。
<br>
<br>　　常念涓尘益，惟欢草树滋。课成非所拟，人望在东。
<br>
<br>　　卷48_24  「酬王六霁后书怀见示」张九龄
<br>
<br>　　云雨俱行罢，江天已洞开。炎氛霁后灭，边绪望中来。
<br>
<br>　　作骥君垂耳，为鱼我曝鳃。更怜湘水赋，还是洛阳才。
<br>
<br>　　卷48_25  「酬王六寒朝见诒」张九龄
<br>
<br>　　贾生流寓日，扬子寂寥时。在物多相背，唯君独见思。
<br>
<br>　　渔为江上曲，雪作郢中词。忽枉兼金讯，长怀伐木诗。
<br>
<br>　　卷48_26  「林亭咏」张九龄
<br>
<br>　　穿筑非求丽，幽闲欲寄情。偶怀因壤石，真意在蓬瀛。
<br>
<br>　　苔益山文古，池添竹气清。从兹果萧散，无事亦无营。
<br>
<br>　　卷48_27  「晨出郡舍林下」张九龄
<br>
<br>　　晨兴步北林，萧散一开襟。复见林上月，娟娟犹未沉。
<br>
<br>　　片云自孤远，丛筱亦清深。无事由来贵，方知物外心。
<br>
<br>　　卷48_28  「园中时蔬尽皆锄理唯秋兰数本委而不顾彼虽…遂赋二章」张九龄
<br>
<br>　　场藿已成岁，园葵亦向阳。兰时独不偶，露节渐无芳。
<br>
<br>　　旨异菁为蓄，甘非蔗有浆。人多利一饱，谁复惜馨香。
<br>
<br>　　幸得不锄去，孤苗守旧根。无心羡旨蓄，岂欲近名园。
<br>
<br>　　遇赏宁充佩，为生莫碍门。幽林芳意在，非是为人论。
<br>
<br>　　卷48_29  「林亭寓言」张九龄
<br>
<br>　　林居逢岁晏，遇物使情多。蘅不时与，芬荣奈汝何。
<br>
<br>　　更怜篱下菊，无如松上萝。因依自有命，非是隔阳和。
<br>
<br>　　卷48_30  「送使广州」张九龄
<br>
<br>　　家在湘源住，君今海峤行。经过正中道，相送倍为情。
<br>
<br>　　心逐书邮去，形随世网婴。因声谢远别，缘义不缘名。
<br>
<br>　　卷48_31  「送姚评事入蜀各赋一物得卜肆」张九龄
<br>
<br>　　蜀严化已久，沉冥空所思。尝闻卖卜处，犹忆下帘时。
<br>
<br>　　驱传应经此，怀贤倘问之。归来说往事，历历偶心期。
<br>
<br>　　卷48_32  「送窦校书见饯得云中辨江树」张九龄
<br>
<br>　　江水天连色，无涯净野氛。微明岸傍树，凌乱渚前云。
<br>
<br>　　举棹形徐转，登舻意渐分。渺茫从此去，空复惜离群。
<br>
<br>　　卷48_33  「饯王司马入计同用洲字」张九龄
<br>
<br>　　元僚行上计，举饯出林丘。忽望题舆远，空思解榻游。
<br>
<br>　　别筵铺柳岸，征棹倚芦洲。独叹湘江水，朝宗向北流。
<br>
<br>　　卷48_34  「东湖临泛饯王司马」张九龄
<br>
<br>　　南土秋虽半，东湖草未黄。聊乘风日好，来泛芰荷香。
<br>
<br>　　兰棹无劳速，菱歌不厌长。忽怀京洛去，难与共清光。
<br>
<br>　　卷48_35  「饯济阴梁明府各探一物得荷叶」张九龄
<br>
<br>　　荷叶生幽渚，芳华信在兹。朝朝空此地，采采欲因谁。
<br>
<br>　　但恐星霜改，还将蒲稗衰。怀君美人别，聊以赠心期。
<br>
<br>　　卷48_36  「饯陈学士还江南同用征字」张九龄
<br>
<br>　　荷旋江澳，衔杯饯霸陵。别前林鸟息，归处海烟凝。
<br>
<br>　　风土乡情接，云山客念凭。圣朝岩穴选，应待鹤书征。
<br>
<br>　　卷48_37  「通化门外送别」张九龄
<br>
<br>　　屡别容华改，长愁意绪微。义将私爱隔，情与故人归。
<br>
<br>　　薄宦无时赏，劳生有事机。离魂今夕梦，先绕旧林飞。
<br>
<br>　　卷48_38  「送杨道士往天台」张九龄
<br>
<br>　　鬼谷还成道，天台去学仙。行应松子化，留与世人传。
<br>
<br>　　此地烟波远，何时羽驾旋。当须一把袂，城郭共依然。
<br>
<br>　　卷48_39  「送杨府李功曹」张九龄
<br>
<br>　　平生属良友，结绶望光辉。何知人事拙，相与宦情非。
<br>
<br>　　别路穿林尽，征帆际海归。居然已多意，况复两乡违。
<br>
<br>　　卷48_40  「送宛句赵少府」张九龄
<br>
<br>　　解巾行作吏，尊酒谢离居。修竹含清景，华池澹碧虚。
<br>
<br>　　地将幽兴惬，人与旧游疏。林下纷相送，多逢长者车。
<br>
<br>　　卷48_41  「送韦城李少府」张九龄
<br>
<br>　　送客南昌尉，离亭西候春。野花看欲尽，林鸟听犹新。
<br>
<br>　　别酒青门路，归轩白马津。相知无远近，万里尚为邻。
<br>
<br>　　卷48_42  「送苏主簿赴偃师」张九龄
<br>
<br>　　我与文雄别，胡然邑吏归。贤人安下位，鸷鸟欲卑飞。
<br>
<br>　　激节轻华冕，移官殉彩衣。羡君行乐处，从此拜庭闱。
<br>
<br>　　卷48_43  「送广州周判官」张九龄
<br>
<br>　　海郡雄蛮落，津亭壮越台。城隅百雉映，水曲万家开。
<br>
<br>　　里树桄榔出，时禽翡翠来。观风犹未尽，早晚使车回。
<br>
<br>　　卷48_44  「郡江南上别孙侍御」张九龄
<br>
<br>　　云嶂天涯尽，川途海县穷。何言此地僻，忽与故人同。
<br>
<br>　　身负邦君弩，情纡御史骢。王程不我驻，离思逐秋风。
<br>
<br>　　卷48_45  「道逢北使题赠京邑亲知」张九龄
<br>
<br>　　征骖稍靡靡，去国方迟迟。路绕南登岸，情摇北上旗。
<br>
<br>　　故人怜别日，旅雁逐归时。岁晏无芳草，将何寄所思。
<br>
<br>　　卷48_46  「江上使风呈裴宣州耀卿」张九龄
<br>
<br>　　江路与天连，风帆何淼然。遥林浪出没，孤舫鸟联翩。
<br>
<br>　　常爱千钧重，深思万事捐。报恩非徇禄，还逐贾人船。
<br>
<br>　　卷48_47  「溪行寄王震」张九龄
<br>
<br>　　山气朝来爽，溪流日向清。远心何处惬，闲棹此中行。
<br>
<br>　　丛桂林间待，群鸥水上迎。徒然适我愿，幽独为谁情。
<br>
<br>　　卷48_48  「自豫章南还江上作」张九龄
<br>
<br>　　归去南江水，磷磷见底清。转逢空阔处，聊洗滞留情。
<br>
<br>　　浦树遥如待，江鸥近若迎。津途别有趣，况乃濯吾缨。
<br>
<br>　　卷48_49  「将至岳阳有怀赵二」张九龄
<br>
<br>　　湘岸多深林，青冥昼结阴。独无谢客赏，况复贾生心。
<br>
<br>　　草色虽云发，天光或未临。江潭非所遇，为尔白头吟。
<br>
<br>　　卷48_50  「使还湘水」张九龄
<br>
<br>　　归舟宛何处，正值楚江平。夕逗烟村宿，朝缘浦树行。
<br>
<br>　　于役已弥岁，言旋今惬情。乡郊尚千里，流目夏云生。
<br>
<br>　　卷48_51  「初发道中寄远」张九龄
<br>
<br>　　日夜乡山远，秋风复此时。旧闻胡马思，今听楚猿悲。
<br>
<br>　　念别朝昏苦，怀归岁月迟。壮图空不息，常恐发如丝。
<br>
<br>　　卷48_52  「自湘水南行」张九龄
<br>
<br>　　落日催行舫，逶迤洲渚间。虽云有物役，乘此更休闲。
<br>
<br>　　暝色生前浦，清晖发近山。中流澹容与，唯爱鸟飞还。
<br>
<br>　　卷48_53  「初入湘中有喜」张九龄
<br>
<br>　　征鞍穷郢路，归棹入湘流。望鸟唯贪疾，闻猿亦罢愁。
<br>
<br>　　两边枫作岸，数处橘为洲。却记从来意，翻疑梦里游。
<br>
<br>　　卷48_54  「耒阳溪夜行」张九龄
<br>
<br>　　乘夕棹归舟，缘源路转幽。月明看岭树，风静听溪流。
<br>
<br>　　岚气船间入，霜华衣上浮。猿声虽此夜，不是别家愁。
<br>
<br>　　卷48_55  「江上」张九龄
<br>
<br>　　长林何缭绕，远水复悠悠。尽日馀无见，为心那不愁。
<br>
<br>　　忆将亲爱别，行为主恩酬。感激空如此，芳时屡已遒。
<br>
<br>　　卷48_56  「自彭蠡湖初入江」张九龄
<br>
<br>　　江岫殊空阔，云烟处处浮。上来群噪鸟，中去独行舟。
<br>
<br>　　牢落谁相顾，逶迤日自愁。更将心问影，于役复何求。
<br>
<br>　　卷48_57  「赴使泷峡」张九龄
<br>
<br>　　溪路日幽深，寒空入两簟Ｋ清百丈水，风落万重林。
<br>
<br>　　夕鸟联归翼，秋猿断去心。别离多远思，况乃岁方阴。
<br>
<br>　　卷48_58  「湖口望庐山瀑布泉」张九龄
<br>
<br>　　万丈洪泉落，迢迢半紫氛。奔飞流杂树，洒落出重云。
<br>
<br>　　日照虹U似，天清风雨闻。灵山多秀色，空水共氤氲。
<br>
<br>　　卷48_59  「浈阳峡」张九龄
<br>
<br>　　行舟傍越岑，窈窕越溪深。水暗先秋冷，山晴当昼阴。
<br>
<br>　　重林间五色，对壁耸千寻。惜此生遐远，谁知造化心。
<br>
<br>　　卷48_60  「使至广州」张九龄
<br>
<br>　　昔年尝不调，兹地亦回。本谓双凫少，何知驷马来。
<br>
<br>　　人非汉使橐，郡是越王台。去去虽殊事，山川长在哉。
<br>
<br>　　卷48_61  「春江晚景」张九龄
<br>
<br>　　江林多秀发，云日复相鲜。征路那逢此，春心益渺然。
<br>
<br>　　兴来只自得，佳气莫能传。薄暮津亭下，馀花满客船。
<br>
<br>　　卷48_62  「与王六履震广州津亭晓望」张九龄
<br>
<br>　　明发临前渚，寒来净远空。水纹天上碧，日气海边红。
<br>
<br>　　景物纷为异，人情赖此同。乘槎自有适，非欲破长风。
<br>
<br>　　卷48_63  「初发曲江溪中」张九龄
<br>
<br>　　溪流清且深，松石复阴临。正尔可嘉处，胡为无赏心。
<br>
<br>　　我由不忍别，物亦有缘侵。自匪常行迈，谁能知此音。
<br>
<br>　　卷48_64  「旅宿淮阳亭口号（一作宋之问诗）」张九龄
<br>
<br>　　日暮荒亭上，悠悠旅思多。故乡临桂水，今夜渺星河。
<br>
<br>　　暗草霜华发，空亭雁影过。兴来谁与晤，劳者自为歌。
<br>
<br>　　卷48_65  「望月怀远」张九龄
<br>
<br>　　海上生明月，天涯共此时。情人怨遥夜，竟夕起相思。
<br>
<br>　　灭烛怜光满，披衣觉露滋。不堪盈手赠，还寝梦佳期。
<br>
<br>　　卷48_66  「秋夕望月」张九龄
<br>
<br>　　清迥江城月，流光万里同。所思如梦里，相望在庭中。
<br>
<br>　　皎洁青苔露，萧条黄叶风。含情不得语，频使桂华空。
<br>
<br>　　卷48_67  「咏燕」张九龄
<br>
<br>　　海燕何微眇，乘春亦暂来。岂知泥滓贱，只见玉堂开。
<br>
<br>　　绣户时双入，华轩日几回。无心与物竞，鹰隼莫相猜。
<br>
<br>　　卷48_68  「故刑部李尚书荆谷山集会」张九龄
<br>
<br>　　尝闻继老聃，身退道弥耽。结宇倚青壁，疏泉喷碧潭。
<br>
<br>　　苔石随人古，烟花寄酒酣。山光纷向夕，归兴杜城南。
<br>
<br>　　卷48_69  「戏题春意」张九龄
<br>
<br>　　一作江南守，江林三四春。相鸣不及鸟，相乐喜关人。
<br>
<br>　　日守朱丝直，年催华发新。淮阳只有卧，持此度芳辰。
<br>
<br>　　卷48_70  「庭梅咏」张九龄
<br>
<br>　　芳意何能早，孤荣亦自危。更怜花蒂弱，不受岁寒移。
<br>
<br>　　朝雪那相妒，阴风已屡吹。馨香虽尚尔，飘荡复谁知。
<br>
<br>　　卷48_71  「听筝」张九龄
<br>
<br>　　端居正无绪，那复发秦筝。纤指传新意，繁弦起怨情。
<br>
<br>　　悠扬思欲绝，掩抑态还生。岂是声能感，人心自不平。
<br>
<br>　　卷48_72  「初秋忆金均两弟」张九龄
<br>
<br>　　江渚秋风至，他乡离别心。孤云愁自远，一叶感何深。
<br>
<br>　　忧喜尝同域，飞鸣忽异林。青山西北望，堪作白头吟。
<br>
<br>　　卷48_73  「秋怀」张九龄
<br>
<br>　　感惜芳时换，谁知客思悬。忆随鸿向暖，愁学马思边。
<br>
<br>　　留滞机还息，纷网自牵。东南起归望，何处是江天。
<br>
<br>　　卷48_74  「故刑部李尚书挽词三首」张九龄
<br>
<br>　　仙宗出赵北，相业起山东。明德尝为礼，嘉谋屡作忠。
<br>
<br>　　论经白虎殿，献赋甘泉宫。与善今何在，苍生望已空。
<br>
<br>　　宿昔三台践，荣华驷马归。印从青琐拜，翰入紫宸挥。
<br>
<br>　　题剑恩方重，藏舟事已非。龙门不可望，感激涕沾衣。
<br>
<br>　　永叹常山宝，沉埋京兆阡。同盟会五月，华表记千年。
<br>
<br>　　渺漫野中草，微茫空里烟。共悲人事绝，唯对杜陵田。
<br>
<br>　　卷48_75  「故徐州刺史赠吏部侍郎苏公挽歌词三首」张九龄
<br>
<br>　　韦玄方继相，荀爽复齐名。在贵兼天爵，能贤出世卿。
<br>
<br>　　学闻金马诏，神见玉人清。藏壑今如此，为山遂不成。
<br>
<br>　　相如只谢病，子敬忽云亡。岂悟瑶台雪，分雕玉树行。
<br>
<br>　　清规留草议，故事在封章。本谓山公启，而今殁始扬。
<br>
<br>　　返葬长安陌，秋风箫鼓悲。奈何相送者，不是平生时。
<br>
<br>　　寒影催年急，哀歌助晚迟。宁知建罢，丹硐蚓┦Α
<br>
<br>　　卷48_76  「故荥阳君苏氏挽歌词三首」张九龄
<br>
<br>　　门绪公侯列，嫔风诗礼行。松萝方有寄，桃李忽无成。
<br>
<br>　　剑去双龙别，雏哀九凤鸣。何言峄山树，还似半心生。
<br>
<br>　　永叹芳魂断，行看草露滋。二宗荣盛日，千古别离时。
<br>
<br>　　竟罢生刍赠，空留画扇悲。容车候晓发，何岁是归期。
<br>
<br>　　缟服纷相送，玄扃翳不开。更悲泉火灭，徒见柳车回。
<br>
<br>　　旧室容衣奠，新茔拱树栽。唯应月照簟，潘岳此时哀。
<br>
<br>　　卷48_77  「眉州康司马挽歌词」张九龄
<br>
<br>　　家受专门学，人称入室贤。刘桢徒有气，管辂独无年。
<br>
<br>　　谪去长沙国，魂归京兆阡。从兹匣中剑，埋没罢冲天。
<br>
<br>　　卷48_78  「奉和圣制早发三乡山行」张九龄
<br>
<br>　　羽卫森森西向秦，山川历历在清晨。晴云稍卷寒岩树，
<br>
<br>　　宿雨能销御路尘。圣德由来合天道，灵符即此应时巡。
<br>
<br>　　遗贤一一皆羁致，犹欲高深访隐沦。
<br>
<br>　　卷48_79  「奉和圣制龙池篇」张九龄
<br>
<br>　　天启神龙生碧泉，泉水灵源浸迤延。飞龙已向珠潭出，
<br>
<br>　　积水仍将银汉连。岸傍花柳看胜画，浦上楼台问是仙。
<br>
<br>　　我后元符从此得，方为万岁寿图川。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
