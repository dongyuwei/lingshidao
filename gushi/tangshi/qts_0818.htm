<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百一十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百一十八
<br>
<br>　　卷818_1  「送梁拾遗肃归朝」皎然
<br>
<br>　　明主重文谏，才臣出江东。束书辞东山，改服临北风。
<br>
<br>　　万里望皇邑，九重当曙空。天开芙蓉阙，日上蒲桃宫。
<br>
<br>　　天子初未起，金闺籍先通。身逢轩辕世，名贵鸳鸾中。
<br>
<br>　　故人荣此别，何用悲丝桐。
<br>
<br>　　卷818_2  「奉陪杨使君顼送段校书赴南海幕」皎然
<br>
<br>　　硕贤静广州，信为天下贞。屈兹大将佐，藉彼延阁英。
<br>
<br>　　声动柳吴兴，郊饯意不轻。吾知段夫子，高论关苍生。
<br>
<br>　　处以德为藩，出则道可行。遥知南楼会，新景当诗情。
<br>
<br>　　天高林瘴洗，秋远海色清。时泰罢飞檄，唯应颂公成。
<br>
<br>　　卷818_3  「送陆侍御士佳赴上京」皎然
<br>
<br>　　长安三千里，喜行不言永。清路黄尘飞，大河沧流静。
<br>
<br>　　更怀西川府，主公昔和鼎。伊郁瑶瑟情，威迟花骢影。
<br>
<br>　　此时已难别，日又无停景。出饯阙相从，心随过前岭。
<br>
<br>　　卷818_4  「奉陪颜使君真卿登岘山，送张侍御严归台」皎然
<br>
<br>　　岘首千里情，北辕自兹发。烟霞正登览，簪笔限趋谒。
<br>
<br>　　黄鹤望天衢，白云归帝阙。客心南浦柳，离思西楼月。
<br>
<br>　　留赏景不延，感时芳易歇。他晨有山信，一为访林樾。
<br>
<br>　　卷818_5  「酬元主簿子球别赠」皎然
<br>
<br>　　故人方远适，访我陈别情。此夜偶禅室，一言了无生。
<br>
<br>　　览君缄中宝，如搴清玉瑛。胡为蕴高价，岁晚徒营营。
<br>
<br>　　辞秩贫且病，何人见艰贞。出无黄金橐，空歌白苎行。
<br>
<br>　　威迟策驽马，独望故关树。渺渺千里心，春风起中路。
<br>
<br>　　近闻新拜命，鸾凤犹栖棘。劝君寄一枝，且养冥冥翼。
<br>
<br>　　甘泉多竹花，明年待君食。
<br>
<br>　　卷818_6  「答道素上人别」皎然
<br>
<br>　　春色遍远道，寂寞闽中行。碧水何渺渺，白云亦英英。
<br>
<br>　　离人不可望，日暮芳洲情。黄鹤有逸翮，翘首白云倾。
<br>
<br>　　欲为山中侣，肯秘辽天声。蓝缕真子褐，葳蕤近臣缨。
<br>
<br>　　以兹夺尔怀，常恐道不成。吾门弟子中，不减惠休名。
<br>
<br>　　一性研已远，五言功更精。从君汗漫游，莫废学无生。
<br>
<br>　　忍草肯摇落，禅枝不枯荣。采采慰长路，知吾心不轻。
<br>
<br>　　幻情有去住，真性无离别。留取老桂枝，归来共攀折。
<br>
<br>　　卷818_7  「溪馆送韩明府章辞满归」皎然
<br>
<br>　　洛令从告还，故人东门饯。惠爱三年积，轩车一夜远。
<br>
<br>　　晓月离馆空，秋风故山晚。荣君有嘉荐，顾我阻游衍。
<br>
<br>　　宿昔峰顶心，依依不可卷。
<br>
<br>　　卷818_8  「送穆寂赴举」皎然
<br>
<br>　　天子锡玄c，倾山礼隐沦。君抛青霞去，荣资观国宾。
<br>
<br>　　剑光既陆离，琼彩何U玢。夙驾别情远，商弦秋意新。
<br>
<br>　　冥冥鸿鹄姿，数尺看苍F.残寇近宋郊，西行恶飙尘。
<br>
<br>　　立身素耿介，处难思经纶。春府搜才日，高科得一人。
<br>
<br>　　卷818_9  「送张彝归长沙」皎然
<br>
<br>　　早闻凌云彩，谓在鸳鹭俦。华发始相遇，沧江仍旅游。
<br>
<br>　　策名忘苟进，澹虑轻所求。常服远游诫，缅怀经世谋。
<br>
<br>　　片帆背风渚，万里还湘洲。别望荆云积，归心汉水流。
<br>
<br>　　兰苕行采采，桂棹思悠悠。宿昔无机者，为君动离忧。
<br>
<br>　　卷818_10  「秋日毗陵南寺送潘述之扬州」皎然
<br>
<br>　　孤客秋易伤，嘶蝉静仍续。佳晨亦已屡，欢会常不足。
<br>
<br>　　禅地非路岐，我心岂羁束。情生远别时，坐恨清景促。
<br>
<br>　　望中千里隔，暮归西山曲。萧条月中道，彩`原上绿。
<br>
<br>　　不见同心人，幽怀增踯躅。
<br>
<br>　　卷818_11  「春日又送潘述之扬州」皎然
<br>
<br>　　别渚望邗城，岐路春日遍。柔风吹杨柳，芳景流郊甸。
<br>
<br>　　日日东林期，今夕异乡县。文房旷佳士，禅室阻清盼。
<br>
<br>　　离恨夺赏心，不得谐所愿。莫忆山中人，碧云遥可见。
<br>
<br>　　卷818_12  「新秋送卢判官」皎然
<br>
<br>　　故人念宿昔，欲别增远情。入座炎气屏，为君秋景清。
<br>
<br>　　由来空山客，不怨离弦声。唯有暮蝉起，相思碧云生。
<br>
<br>　　卷818_13  「奉送袁高使君诏征赴行在，效曹刘体」皎然
<br>
<br>　　皇心亭毒广，蝥贼皆陶甄。未刈蚩尤旗，方同轩后年。
<br>
<br>　　天子幸汉中，S辕阻氛烟。玺书召幕牧，名在列岳仙。
<br>
<br>　　国难倚长城，庙谋资大贤。清损休汝骑，仁留述职篇。
<br>
<br>　　遐路渺天末，繁笳思河边。饰徒促远期，祗命赴急宣。
<br>
<br>　　j才岂足称，深仁顾何偏。那堪临流意，千里望旗旃。
<br>
<br>　　卷818_14  「奉送陆中丞长源诏征入朝」皎然
<br>
<br>　　诏下侯幕，征贤宠上勋。才当持汉典，道可致尧君。
<br>
<br>　　藩牧今荣饯，诗流此盛文。水从吴渚别，树向楚门分。
<br>
<br>　　宿寺期嘉月，看山识故云。归心复何奈，怊怅在江濉
<br>
<br>　　卷818_15  「奉送李中丞道昌入朝」皎然
<br>
<br>　　文宪中司盛，恩荣外镇崇。诸侯皆取则，八使独推功。
<br>
<br>　　诏喜新衔凤，车看旧饰熊。去思今武子，馀教昔文翁。
<br>
<br>　　清在如江水，仁留是国风。光征二千石，扫第望司空。
<br>
<br>　　卷818_16  「冬日送颜延之明府抚州觐叔父」皎然
<br>
<br>　　临川千里别，惆怅上津桥。日暮人归尽，山空雪未消。
<br>
<br>　　乡云心渺渺，楚水路遥遥。林下方欢会，山中独寂寥。
<br>
<br>　　天寒惊断雁，江信望回潮。岁晚流芳歇，思君在此宵。
<br>
<br>　　卷818_17  「送关小师还金陵」皎然
<br>
<br>　　如何有归思，爱别欲忘难。白鹭沙洲晚，青龙水寺寒。
<br>
<br>　　蕉花铺净地，桂子落空坛。持此心为境，应堪月夜看。
<br>
<br>　　卷818_18  「岘山送裴秀才赴举」皎然
<br>
<br>　　汉家招秀士，岘上送君行。万里见秋色，两河伤远情。
<br>
<br>　　王师出西镐，虏寇避东平。天府登名后，回看楚水清。
<br>
<br>　　卷818_19  「酬别襄阳诗僧少微（诗中答上人归梦之意）」皎然
<br>
<br>　　证心何有梦，示说梦归频。文字赍秦本，诗骚学楚人。
<br>
<br>　　兰开衣上色，柳向手中春。别后须相见，浮云是我身。
<br>
<br>　　卷818_20  「送契上人游扬州」皎然
<br>
<br>　　西陵古江口，远见东扬州。渌水不同泛，春山应独游。
<br>
<br>　　寻僧白岩寺，望月谢家楼。宿昔心期在，人寰非久留。
<br>
<br>　　卷818_21  「送德清卫明府赴选（时柳黜陟有荐状）」皎然
<br>
<br>　　八使慎求能，东人独荐君。身犹千里限，名已九霄闻。
<br>
<br>　　远路翻喜别，离言暂惜分。凤门多士会，拥佩入卿云。
<br>
<br>　　卷818_22  「送郑孝廉淮西觐省」皎然
<br>
<br>　　离袂翠华满，晨羞欲早行。春风生楚树，晓角发隋城。
<br>
<br>　　野霭湿衣彩，江鸿增客情。征途不用戒，坐见白波清。
<br>
<br>　　卷818_23  「送沈秀才之闽中」皎然
<br>
<br>　　越客不成歌，春风起渌波。岭重寒不到，海近瘴偏多。
<br>
<br>　　野戍桄榔发，人家翡翠过。翻疑此中好，君问定如何。
<br>
<br>　　卷818_24  「送清会上人游京」皎然
<br>
<br>　　佳游限衰疾，一笑向西风。思见青门外，曾临素憾。
<br>
<br>　　峰明云际寺，日出露寒宫。行道禅长在，香尘不染空。
<br>
<br>　　卷818_25  「送沈居士还太原」皎然
<br>
<br>　　辞官因世难，家族盛南朝。名重郊居赋，才高独酌谣。
<br>
<br>　　浪花飘一叶，峰色向三条。高逸虽成性，弓旌肯忘招。
<br>
<br>　　卷818_26  「同颜使君真卿岘山送李法曹阳冰西上献书时会有诏征赴京」皎然
<br>
<br>　　汉日中郎妙，周王太史才。云书捧日去，鹤版下天来。
<br>
<br>　　草见吴洲发，花思御苑开。羊公惜风景，欲别几迟回。
<br>
<br>　　卷818_27  「兵后送姚太祝赴选」皎然
<br>
<br>　　两河兵已偃，处处见归舟。日夜故人散，江皋芳树秋。
<br>
<br>　　楚云伤远思，秦月忆佳游。名动春官籍，翩翩才少俦。
<br>
<br>　　卷818_28  「兵后送薛居士移家安吉」皎然
<br>
<br>　　旧游经丧乱，道在复何人。寒草心易折，闲云性常真。
<br>
<br>　　交情别后见，诗句比来新。向我桃州住，惜君东岭春。
<br>
<br>　　卷818_29  「送邬鹬洪州觐兄弟」皎然
<br>
<br>　　年少足诗情，西江楚月清。书囊山翠湿，琴匣雪花轻。
<br>
<br>　　久别经离乱，新正忆弟兄。赠君题乐府，为是豫章行。
<br>
<br>　　卷818_30  「送乾封李成」皎然
<br>
<br>　　羽檄飞未息，离情远近同。感君由泛瑟，关我是征鸿。
<br>
<br>　　眇默归人尽，疏芜夜渡空。还期当岁晚，独在路行中。
<br>
<br>　　卷818_31  「送崔判官还扬子」皎然
<br>
<br>　　轻传祗远役，依依下姑亭。秋声满杨柳，暮色绕郊s.
<br>
<br>　　烟水摇归思，山当楚驿青。
<br>
<br>　　卷818_32  「奉酬袁使君西楼饯秦山人与昼同赴李侍御招三韵」皎然
<br>
<br>　　秋风怨别情，江守上西城。竹署寒流浅，琴窗宿雨晴。
<br>
<br>　　治书招远意，知共楚狂行。
<br>
<br>　　卷818_33  「送清凉上人」皎然
<br>
<br>　　何意欲归山，道高由境胜。花空觉性了，月尽知心证。
<br>
<br>　　永夜出禅吟，清猿自相应。
<br>
<br>　　卷818_34  「送李丞使宣州」皎然
<br>
<br>　　结驷何翩翩，落叶暗寒渚。梦里春谷泉，愁中洞庭雨。
<br>
<br>　　聊持剡山茗，以代宜城醑。
<br>
<br>　　卷818_35  「送至洪沙弥游越」皎然
<br>
<br>　　知尔学无生，不应伤此别。相逢宿我寺，独往游灵越。
<br>
<br>　　早晚花会中，经行剡山月。
<br>
<br>　　卷818_36  「送皇甫侍御曾还丹阳别业」皎然
<br>
<br>　　云阳别夜忆春耕，花发菱湖问去程。积水悠扬何处梦，
<br>
<br>　　乱山稠叠此时情。将离有月教弦断，赠远无兰觉意轻。
<br>
<br>　　朝右要君持汉典，明年北墅可须营。
<br>
<br>　　卷818_37  「白O洲送洛阳李丞使还」皎然
<br>
<br>　　O洲北望楚山重，千里回轺止一封。临水情来还共载，
<br>
<br>　　看花醉去更相从。罢官风渚何时别，寄隐云阳几处逢。
<br>
<br>　　后会那应似畴昔，年年觉老雪山容。
<br>
<br>　　卷818_38  「送履霜上人还金陵西山」皎然
<br>
<br>　　携锡西山步绿莎，禅心未了奈情何。
<br>
<br>　　湘宫水寺清秋夜，月落风悲松柏多。
<br>
<br>　　卷818_39  「送辨聪上人还广陵」皎然
<br>
<br>　　莫学休公学远公，了心须与我心同。
<br>
<br>　　隋家古柳数株在，看取人间万事空。
<br>
<br>　　卷818_40  「送清励上人游福建」皎然
<br>
<br>　　禅子自矜禅性成，将来拟照建溪清。
<br>
<br>　　南看闽树花不落，更取何缘了妄情。
<br>
<br>　　卷818_41  「送顾道士游洞庭山」皎然
<br>
<br>　　见说洞庭无上路，春游乱踏五灵芝。
<br>
<br>　　含桃风起花狼藉，正是仙翁棋散时。
<br>
<br>　　卷818_42  「送邢台州济（一作送独孤使君赴岳州）」皎然
<br>
<br>　　海上仙山属使君，石桥琪树古来闻。
<br>
<br>　　他时画出白团扇，乞取天台一片云。
<br>
<br>　　卷818_43  「送柳察谏议叔」皎然
<br>
<br>　　东城南陌强经过，怨别无心亦放歌。
<br>
<br>　　明日院公应问我，闲云长在石门多。
<br>
<br>　　卷818_44  「送柳淡扶侍赴洪州（此子素少宦情共予有西山之好）」皎然
<br>
<br>　　中林许师友，忽阻夙心期。自顾青好，来将黄鹤辞。
<br>
<br>　　少年轻远涉，世道得无欺。烟雨孤舟上，晨昏千里时。
<br>
<br>　　离魂渺天末，相望在江湄。无限江南柳，春风卷乱丝。
<br>
<br>　　卷818_45  「同李司直题武丘寺兼留诸公与陆羽之无锡」皎然
<br>
<br>　　陵寝成香阜，禅枝出白杨。剑池留故事，月树即他方。
<br>
<br>　　应世缘须别，栖心趣不忘。还将陆居士，晨发泛归航。
<br>
<br>　　卷818_46  「夏日题郑谷江上纳凉馆」皎然
<br>
<br>　　迢遥山意外，清风又对君。若为于此地，翻作路岐分。
<br>
<br>　　别馆琴徒语，前洲鹤自群。明朝天畔远，何处逐闲云。
<br>
<br>　　卷818_47  「太湖馆送殷秀才赴举」皎然
<br>
<br>　　春风洞庭路，摇荡暮天多。衰疾见芳草，别离伤远波。
<br>
<br>　　诗名推首荐，赋甲拟前科。数日闻天府，山衣制芰荷。
<br>
<br>　　卷818_48  「送重钧上人游天台」皎然
<br>
<br>　　渐看华顶出，幽赏意随生。十里行松色，千重过水声。
<br>
<br>　　海容云正尽，山色雨初晴。事事将心证，知君道可成。
<br>
<br>　　卷818_49  「早春送颜主簿游越东，兼谒元中丞」皎然
<br>
<br>　　轻舸趣不已，东风吹绿O.欲看梅市雪，知赏柳家春。
<br>
<br>　　别意倾吴醑，芳声动越人。山阴三月会，内史得嘉宾。
<br>
<br>　　卷818_50  「同颜使君清明日游，因送萧主簿」皎然
<br>
<br>　　谁知赏嘉节，别意忽相和。暮色汀洲遍，春情杨柳多。
<br>
<br>　　高城恋旌旆，极浦宿风波。惆怅支山月，今宵不再过。
<br>
<br>　　卷818_51  「送道琚上人还金陵」皎然
<br>
<br>　　一与钟山别，山中得信稀。经年求法后，及夏问安归。
<br>
<br>　　野实充甘膳，池花当彩衣。慈亲莫返拜，外礼欲无为。
<br>
<br>　　卷818_52  「送裴邕之上京」皎然
<br>
<br>　　辞山偶世清，挟策忽西行。帆过随江疾，衣沾楚雪轻。
<br>
<br>　　尚文须献赋，重道莫论兵。东观今多事，应高白马生。
<br>
<br>　　卷818_53  「送珍上人还天竺，兼寄广通上人、秦山人」皎然
<br>
<br>　　江寺名天竺，多居蹑远踪。春帆依柳浦，轻履上莲峰。
<br>
<br>　　禅子兼三隐，空书共一封。因君达山信，应向白云逢。
<br>
<br>　　卷818_54  「送张孝廉赴举」皎然
<br>
<br>　　名在诸生右，家经见素风。春田休学稼，秋赋出儒宫。
<br>
<br>　　别路残云湿，离情晚桂丛。明年石渠署，应继叔孙通。
<br>
<br>　　卷818_55  「送刘司法之越」皎然
<br>
<br>　　萧萧鸣夜角，驱马背城濠。雨后寒流急，秋来朔吹高。
<br>
<br>　　三山期望海，八月欲观涛。几日西陵路，应逢谢法曹。
<br>
<br>　　卷818_56  「送简栖上人之建州觐使君舅」皎然
<br>
<br>　　乱峰江上色，羡尔及秋行。释氏推真子，郗家许贵甥。
<br>
<br>　　刍ㄐ掠昃唬帆叶好风轻。千里依元舅，回潮亦有情。
<br>
<br>　　卷818_57  「登开元寺楼送崔少府还平望驿」皎然
<br>
<br>　　登望思虑积，长亭树连连。悠扬下楼日，杳映傍帆烟。
<br>
<br>　　入夜四郊静，南湖月待船。
<br>
<br>　　卷818_58  「送王居士游越」皎然
<br>
<br>　　野性配云泉，诗情属风景。爱作烂熳游，闲寻东路永。
<br>
<br>　　何山最好望，须上萧然岭。
<br>
<br>　　卷818_59  「杂言重送皇甫侍御曾」皎然
<br>
<br>　　人独归，日将暮。孤帆带孤屿，远水连远树。
<br>
<br>　　难作别时心，还看别时路。
<br>
<br>　　卷818_60  「送演上人之抚州觐使君叔」皎然
<br>
<br>　　临川内史怜诸谢，尔在生缘比惠宗。远别应将秦本去，
<br>
<br>　　幽寻定有楚僧逢。停船夜坐亲孤月，把锡秋行入乱峰。
<br>
<br>　　便道须过大师寺，白莲池上访高踪。
<br>
<br>　　卷818_61  「送大宝上人归楚山」皎然
<br>
<br>　　厌上乌桥送别频，湖光烂熳望行人。欲将夜舸陪嘉月，
<br>
<br>　　肯住空林伴老身。独鹤翩翻飞不定，归云萧散会无因。
<br>
<br>　　从何得道怀惆怅，莫是人间屡见春。
<br>
<br>　　卷818_62  「送侯秀才南游」皎然
<br>
<br>　　芳草随君自有情，不关山色与猿声。
<br>
<br>　　为看严子滩头石，曾忆题诗不著名。
<br>
<br>　　卷818_63  「别洞庭维谅上人」皎然
<br>
<br>　　白云关我不关他，此物留君情最多。
<br>
<br>　　情著春风生橘树，归心不怕洞庭波。
<br>
<br>　　卷818_64  「康造录事宅送太祝侄之虔吉访兄弟」皎然
<br>
<br>　　阮咸别曲四座愁，赖是春风不是秋。
<br>
<br>　　漫漫江行访兄弟，猿声几夜宿芦洲。
<br>
<br>　　卷818_65  「冬日梅溪送裴方舟宣州」皎然
<br>
<br>　　平明匹马上村桥，花发梅溪雪未消。
<br>
<br>　　日短天寒愁送客，楚山无限路遥遥。
<br>
<br>　　卷818_66  「送韦向睦州谒独孤使君汜」皎然
<br>
<br>　　才子南看多远情，闲舟荡漾任春行。
<br>
<br>　　新安江色长如此，何似新安太守清。
<br>
<br>　　卷818_67  「送至严山人归山（一作送严上人）」皎然
<br>
<br>　　初到人间柳始阴，山书昨夜报春深。
<br>
<br>　　朝朝花落几株树，恼杀禅僧未证心。
<br>
<br>　　卷818_68  「送僧游扬州」皎然
<br>
<br>　　平明择钵向风轻，正及隋堤柳色行。
<br>
<br>　　知尔禅心还似我，故宫春物肯伤情。
<br>
<br>　　卷818_69  「对陆迅饮天目山茶，因寄元居士晟」皎然
<br>
<br>　　喜见幽人会，初开野客茶。日成东井叶，露采北山芽。
<br>
<br>　　文火香偏胜，寒泉味转嘉。投铛涌作沫，著碗聚生花。
<br>
<br>　　稍与禅经近，聊将睡网赊。知君在天目，此意日无涯。
<br>
<br>　　卷818_70  「渡前溪」皎然
<br>
<br>　　不意入前溪，爱溪从错落。清清鉴不足，非是深难度。
<br>
<br>　　卷818_71  「送灵澈」皎然
<br>
<br>　　我欲长生梦，无心解伤别。千里万里心，只似眼前月。
<br>
<br>　　卷818_72  「寄路温州」皎然
<br>
<br>　　欲问采灵药，如何学无生。爱鹤颇似君，且非求仙情。
<br>
<br>　　卷818_73  「浣纱女（一作王维诗，题云白石滩）」皎然
<br>
<br>　　清浅白沙滩，绿蒲尚堪把。家住水东西，浣纱明月下。
<br>
<br>　　卷818_74  「待山月」皎然
<br>
<br>　　夜夜忆故人，长教山月待。今宵故人至，山月知何在。
<br>
<br>　　卷818_75  「杂兴」皎然
<br>
<br>　　人生分已定，富贵岂妄来。不见海底泥，飞上成尘埃。
<br>
<br>　　卷818_76  「舂陵登望」皎然
<br>
<br>　　西底空流水，东垣但聚云。最伤梅岭望，花雪正纷纷。
<br>
<br>　　卷818_77  「投知己」皎然
<br>
<br>　　若为令忆洞庭春，上有闲云可隐身。
<br>
<br>　　无限白云山要买，不知山价出何人。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
