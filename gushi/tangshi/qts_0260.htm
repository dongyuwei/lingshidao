<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百六十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百六十
<br>
<br>　　卷260_1  「晚秋拾遗朱放访山居」秦系
<br>
<br>　　不逐时人后，终年独闭关。家中贫自乐，石上卧常闲。
<br>
<br>　　坠栗添新味，寒花带老颜。侍臣当献纳，那得到空山。
<br>
<br>　　卷260_2  「题女道士居（不饵芝X四十馀年，一作马戴诗）」秦系
<br>
<br>　　不饵住云溪，休丹罢药畦。杏花虚结子，石髓任成泥。
<br>
<br>　　扫地青牛卧，栽松白鹤栖。共知仙女丽，莫是阮郎妻。
<br>
<br>　　卷260_3  「山中枉张宙员外书期访衡门」秦系
<br>
<br>　　常恨相知晚，朝来枉数行。卧云惊圣代，拂石候仙郎。
<br>
<br>　　时果连枝熟，春醪满瓮香。贫家仍有趣，山色满湖光。
<br>
<br>　　卷260_4  「山中赠张正则评事（系时授右卫佐，以疾不就）」秦系
<br>
<br>　　终年常避喧，师事五千言。流水闲过院，春风与闭门。
<br>
<br>　　山茶邀上客，桂实落前轩。莫强教余起，微官不足论。
<br>
<br>　　卷260_5  「题镜湖野老所居（一作马戴诗）」秦系
<br>
<br>　　湖里寻君去，樵风往返吹。树喧巢鸟出，路细葑田移。
<br>
<br>　　沤苎成鱼网，枯根是酒卮。老年唯自适，生事任群儿。
<br>
<br>　　卷260_6  「早秋宿崔业居处」秦系
<br>
<br>　　从来席不暖，为尔便淹留。鸡黍今相会，云山昔共游。
<br>
<br>　　上帘宜晚景，卧簟觉新秋。身事何须问，余心正四愁。
<br>
<br>　　卷260_7  「赠乌程杨苹明府」秦系
<br>
<br>　　策杖政成时，清溪弄钓丝。当年潘子貌，避病沈侯诗。
<br>
<br>　　漉酒迎宾急，看花署字迟。杨梅今熟未，与我两三枝。
<br>
<br>　　卷260_8  「徐侍郎素未相识时携酒命馔兼命诸诗客同访会稽山居」秦系
<br>
<br>　　忽道仙翁至，幽人学拜迎。华簪窥瓮牖，珍味代藜羹。
<br>
<br>　　洗砚鱼仍戏，移樽鸟不惊。兰亭攀叙却，会此越中营。
<br>
<br>　　卷260_9  「春日闲居三首」秦系
<br>
<br>　　一似桃源隐，将令过客迷。碍冠门柳长，惊梦院莺啼。
<br>
<br>　　浇药泉流细，围棋日影低。举家无外事，共爱草萋萋。
<br>
<br>　　长谣朝复暝，幽独几人知。老鹤兼雏弄，丛篁带笋移。
<br>
<br>　　白云将袖拂，青镜出檐窥。邀取渔家叟，花间把酒卮。
<br>
<br>　　寂寂池亭里，轩窗间绿苔。游鱼牵荇没，戏鸟踏花摧。
<br>
<br>　　小径僧寻去，高峰鹿下来。中年曾屡辟，多病复迟回。
<br>
<br>　　卷260_10  「题石室山王宁所居（罢官学道）」秦系
<br>
<br>　　白云知所好，柏叶幸加餐。石镜妻将照，仙书我借看。
<br>
<br>　　鸟来翻药碗，猿饮怕鱼竿。借问檐前树，何枝曾挂冠。
<br>
<br>　　卷260_11  「送王道士」秦系
<br>
<br>　　真人俄整舄，双鹤屡飞翔。恐入壶中住，须传肘后方。
<br>
<br>　　霓裳云气润，石径术苗香。一去何时见，仙家日月长。
<br>
<br>　　卷260_12  「将移耶溪旧居留赠严维秘书（一作留呈严长史陈秘书）」秦系
<br>
<br>　　鸡犬渔舟里，长谣任兴行。那邀落日醉，已被远山迎。
<br>
<br>　　书箧将非重，荷衣著甚轻。谢安无个事，忽起为苍生。
<br>
<br>　　卷260_13  「秋日过僧惟则故院」秦系
<br>
<br>　　衰草经行处，微灯旧道场。门人失谭柄，野鸟上禅床。
<br>
<br>　　科斗书空古，钐床ё韵恪＝癯数行泪，却洒约公房。
<br>
<br>　　卷260_14  「山中奉寄钱起员外兼简苗发员外」秦系
<br>
<br>　　空山岁计是胡麻，穷海无梁泛一槎。稚子唯能觅梨栗，
<br>
<br>　　逸妻相共老烟霞。高吟丽句惊巢鹤，闲闭春风看落花。
<br>
<br>　　借问省中何水部，今人几个属诗家。
<br>
<br>　　卷260_15  「献薛仆射」秦系
<br>
<br>　　由来那敢议轻肥，散发行歌自采薇。逋客未能忘野兴，
<br>
<br>　　辟书翻遣脱荷衣。家中匹妇空相笑，池上群鸥尽欲飞。
<br>
<br>　　更乞大贤容小隐，益看愚谷有光辉。
<br>
<br>　　卷260_16  「鲍防员外见寻因书情呈赠（曾与系同举场）」秦系
<br>
<br>　　少小为儒不自强，如今懒复见侯王。览镜已知身渐老，
<br>
<br>　　买山将作计偏长。荒凉鸟兽同三径，撩乱琴书共一床。
<br>
<br>　　犹有郎官来问疾，时人莫道我佯狂。
<br>
<br>　　卷260_17  「寄浙东皇甫中丞」秦系
<br>
<br>　　闲闲麋鹿或相随，一两年来鬓欲衰。琴砚共依春酒瓮，
<br>
<br>　　云霞覆著破柴篱。注书不向时流说，种药空令道者知。
<br>
<br>　　久带纱巾仍藉草，山中那得见朝仪。
<br>
<br>　　卷260_18  「题章野人山居（一作马戴诗）」秦系
<br>
<br>　　带郭茅亭诗兴饶，回看一曲倚危桥。门前山色能深浅，
<br>
<br>　　壁上湖光自动摇。闲花散落填书帙，戏鸟低飞碍柳条。
<br>
<br>　　向此隐来经几载，如今已是汉家朝。
<br>
<br>　　卷260_19  「山中枉皇甫温大夫见招书」秦系
<br>
<br>　　十年木屐步苔痕，石上松间水自喧。三辟草堂仍被褐，
<br>
<br>　　数行书札忽临门。卧多共息嵇康病，才劣虚同郭隗尊。
<br>
<br>　　亚相已能怜潦倒，山花笑处莫啼猿。
<br>
<br>　　卷260_20  「题茅山李尊师山居（一作严维诗）」秦系
<br>
<br>　　天师百岁少如童，不到山中竟不逢。洗药每临新瀑水，
<br>
<br>　　步虚时上最高峰。篱间五月留残雪，座右千年荫老松。
<br>
<br>　　此去人寰今远近，回看去壑一重重。
<br>
<br>　　卷260_21  「耶溪书怀寄刘长卿员外（时在睦州）」秦系
<br>
<br>　　时人多笑乐幽栖，晚起闲行独杖藜。云色卷舒前后岭，
<br>
<br>　　药苗新旧两三畦。偶逢野果将呼子，屡折荆钗亦为妻。
<br>
<br>　　拟共钓竿长往复，严陵滩上胜耶溪。
<br>
<br>　　卷260_22  「山中崔大夫有书相问（一作崔大夫有书问余山中）」秦系
<br>
<br>　　客在烟霞里，闲闲逐狎鸥。终年常裸足，连日半蓬头。
<br>
<br>　　带月乘渔艇，迎寒绽鹿裘。已于人事少，多被挂冠留。
<br>
<br>　　素业堆千卷，清风至一丘。苍黄倒藜杖，伛偻睹银钩。
<br>
<br>　　迹愧巢由隐，才非管乐俦。从来自多病，不是傲王侯。
<br>
<br>　　卷260_23  「张建封大夫奏系为校书郎因寄此作」秦系
<br>
<br>　　久是烟霞客，潭深钓得鱼。不知芸阁上，遗校几多书。
<br>
<br>　　卷260_24  「会稽山居寄薛播侍郎袁高给事高参舍人」秦系
<br>
<br>　　稷契今为相，明君复为尧。宁知买臣困，犹负会稽樵。
<br>
<br>　　卷260_25  「闲居览史」秦系
<br>
<br>　　长策胸中不复论，荷衣蓝缕闭柴门。
<br>
<br>　　当时汉祖无三杰，争得咸阳与子孙。
<br>
<br>　　卷260_26  「山中赠耿拾遗兼两省故人」秦系
<br>
<br>　　数片荷衣不蔽身，青山白鸟岂知贫。
<br>
<br>　　如今非是秦时世，更隐桃花亦笑人。
<br>
<br>　　卷260_27  「秋日送僧志幽归山寺（一作马戴诗）」秦系
<br>
<br>　　禅室绳床在翠微，松间荷笠一僧归。
<br>
<br>　　磬声寂历宜秋夜，手冷灯前自衲衣。
<br>
<br>　　卷260_28  「题僧明惠房」秦系
<br>
<br>　　檐前朝暮雨添花，八十真僧饭一麻。
<br>
<br>　　入定几时将出定，不知巢燕污袈裟。
<br>
<br>　　卷260_29  「答泉州薛播使君重阳日赠酒」秦系
<br>
<br>　　欲强登高无力也，篱边黄菊为谁开。
<br>
<br>　　共知不是浔阳郡，那得王弘送酒来。
<br>
<br>　　卷260_30  「题洪道士山院」秦系
<br>
<br>　　霞外主人门不扃，数株桃树药囊青。
<br>
<br>　　闲行池畔随孤鹤，若问多应道姓丁。
<br>
<br>　　卷260_31  「期王炼师不至」秦系
<br>
<br>　　黄精蒸罢洗琼杯，林下从留石上苔。
<br>
<br>　　昨日围棋未终局，多乘白鹤下山来。
<br>
<br>　　卷260_32  「题赠张道士山居」秦系
<br>
<br>　　盘石垂萝即是家，回头犹看五枝花。
<br>
<br>　　松间寂寂无烟火，应服朝来一片霞。
<br>
<br>　　卷260_33  「山中书怀寄张建封大夫」秦系
<br>
<br>　　昨日年催白发新，身如麋鹿不知贫。
<br>
<br>　　时时亦被群儿笑，赖有南山四老人。
<br>
<br>　　卷260_34  「山中赠诸暨丹丘明府」秦系
<br>
<br>　　荷衣半破带莓苔，笑向陶潜酒瓮开。
<br>
<br>　　纵醉还须上山去，白云那肯下山来。
<br>
<br>　　卷260_35  「奉寄昼公」秦系
<br>
<br>　　蓑笠双童傍酒船，湖山相引到房前。
<br>
<br>　　团蕉何事教人见，暂借空床守坐禅。
<br>
<br>　　卷260_36  「宿云门上方」秦系
<br>
<br>　　禅室遥看峰顶头，白云东去水长流。
<br>
<br>　　松间倘许幽人住，不更将钱买沃州。
<br>
<br>　　卷260_37  「即事奉呈郎中韦使君（明系试秘书省校书郎）」秦系
<br>
<br>　　久卧云间已息机，青袍忽著狎鸥飞。
<br>
<br>　　诗兴到来无一事，郡中今有谢玄晖。
<br>
<br>　　卷260_38  「晓鸡」秦系
<br>
<br>　　黯黯严城罢鼓鼙，数声相续出寒栖。
<br>
<br>　　不嫌惊破纱窗梦，却恐为妖半夜啼。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
