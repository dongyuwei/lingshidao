<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百五十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百五十二
<br>
<br>　　卷852_1  「答宋之问」司马承祯
<br>
<br>　　时既暮兮节欲春，山林寂兮怀幽人。登奇峰兮望白云，
<br>
<br>　　怅缅邈兮象欲纷。白云悠悠去不返，寒风飕飕吹日晚。
<br>
<br>　　不见其人谁与言，归坐弹琴思逾远。
<br>
<br>　　卷852_2  「醉吟三首」张氲
<br>
<br>　　去岁无田种，今春乏酒材。从他花鸟笑，佯醉卧楼台。
<br>
<br>　　下调无人睬，高心又被_.不知时俗意，教我若为人。
<br>
<br>　　入市非求利，过朝不为名。有时随俗物，相伴且营营。
<br>
<br>　　卷852_3  「洗心」司马退之
<br>
<br>　　不践名利道，始觉尘土腥。不味稻粱食，始觉精神清。
<br>
<br>　　罗浮奔走外，日月无短明。山瘦松亦劲，鹤老飞更轻。
<br>
<br>　　逍遥此中客，翠发皆长生。草木多古色，鸡犬无新声。
<br>
<br>　　君有出俗志，不贪英雄名。傲然脱冠带，改换人间情。
<br>
<br>　　去矣丹霄路，向晓云冥冥。
<br>
<br>　　卷852_4  「夜醉卧街（开元中，夜醉卧街犯禁，乃为此诗）」裴然
<br>
<br>　　遮莫冬冬动，须倾满满杯。金吾如借问，但道玉山颓。
<br>
<br>　　卷852_5  「谒尧帝庙（桂州尧庙有开元二年弥明谒尧诗，自宋镌石）」轩辕弥明
<br>
<br>　　祖龙开国尽遐荒，庙建唐尧镇此邦。山卷白云朝帝座，
<br>
<br>　　林疏红日列仙幢。巍巍圣迹陵松峤，荡荡恩波洽桂江。
<br>
<br>　　瞻仰威灵共回首，紫霞深处锁轩窗。
<br>
<br>　　卷852_6  「山居」陈寡言
<br>
<br>　　照水冰如鉴，扫雪玉为尘。何须问今古，便是上皇人。
<br>
<br>　　醉卧茅堂不闭关，觉来开眼见青山。
<br>
<br>　　松花落处宿猿在，麋鹿群群林际还。
<br>
<br>　　卷852_7  「临化示弟子」陈寡言
<br>
<br>　　我本无形暂有形，偶来人世逐营营。
<br>
<br>　　轮回债负今还毕，搔首然归上清。
<br>
<br>　　卷852_8  「元白席上作（一作吕岩遇钟离先生作）」李升
<br>
<br>　　生在儒家遇太平，悬缨垂带布衣轻。
<br>
<br>　　谁能世路趋名利，臣事玉皇归上清。
<br>
<br>　　卷852_9  「一字至七字诗。书（同王起诸公送白居易分司东都作）」范尧佐
<br>
<br>　　书。凭雁，寄鱼。出王屋，入匡庐。文生益智，
<br>
<br>　　道著清虚。葛洪一万卷，惠子五车馀。银钩屈曲索靖，
<br>
<br>　　题桥司马相如。别后莫暌千里信，数封缄送到闲居。
<br>
<br>　　卷852_10  「言志献浙东廉访辞召」徐灵府
<br>
<br>　　野性歌三乐，皇恩出九重。那烦紫宸命，远下白云峰。
<br>
<br>　　多愧书传鹤，深惭纸画龙。将何佐明主，甘老在岩松。
<br>
<br>　　卷852_11  「自咏二首」徐灵府
<br>
<br>　　寂寂凝神太极初，无心应物等空虚。
<br>
<br>　　性修自性非求得，欲识真人只是渠。
<br>
<br>　　学道全真在此生，何须待死更求生。
<br>
<br>　　今生不了无生理，纵复生知那处生。
<br>
<br>　　卷852_12  「留观中诗二首」吴子来
<br>
<br>　　终日草堂间，清风常往还。耳无尘事扰，心有玩云闲。
<br>
<br>　　对酒惟思月，餐松不厌山。时时吟内景，自合驻童颜。
<br>
<br>　　此生此物当生涯，白石青松便是家。
<br>
<br>　　对月卧云如野鹿，时时买酒醉烟霞。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
