<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百零五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷八百零五
<br>
<br>　　卷805_1  「湖上卧病喜陆鸿渐至」李冶
<br>
<br>　　昔去繁霜月，今来苦雾时。相逢仍卧病，欲语泪先垂。
<br>
<br>　　强劝陶家酒，还吟谢客诗。偶然成一醉，此外更何之。
<br>
<br>　　卷805_2  「寄校书七兄（一作送韩校书）」李冶
<br>
<br>　　无事乌程县，蹉跎岁月馀。不知芸阁吏，寂寞竟何如。
<br>
<br>　　远水浮仙棹，寒星伴使车。因过大雷岸，莫忘八行书。
<br>
<br>　　卷805_3  「寄朱放（一作P）」李冶
<br>
<br>　　望水试登山，山高湖又阔。相思无晓夕，相望经年月。
<br>
<br>　　郁郁山木荣，绵绵野花发。别后无限情，相逢一时说。
<br>
<br>　　卷805_4  「送韩揆之江西（一作送阎伯钧往江州）」李冶
<br>
<br>　　相看指杨柳，别恨转依依。万里江西水，孤舟何处归。
<br>
<br>　　湓城潮不到，夏口信应稀。唯有衡阳雁，年年来去飞。
<br>
<br>　　卷805_5  「道意寄崔侍郎」李冶
<br>
<br>　　莫漫恋浮名，应须薄宦情。百年齐旦暮，前事尽虚盈。
<br>
<br>　　愁鬓行看白，童颜学未成。无过天竺国，依止古先生。
<br>
<br>　　卷805_6  「从萧叔子听弹琴，赋得三峡流泉歌」李冶
<br>
<br>　　妾家本住巫山云，巫山流泉常自闻。玉琴弹出转寥椋
<br>
<br>　　直是当时梦里听。三峡迢迢几千里，一时流入幽闺里。
<br>
<br>　　巨石崩崖指下生，飞泉走浪弦中起。初疑愤怒含雷风，
<br>
<br>　　又似呜咽流不通。回湍曲濑势将尽，时复滴沥平沙中。
<br>
<br>　　忆昔阮公为此曲，能令仲容听不足。一弹既罢复一弹，
<br>
<br>　　愿作流泉镇相续。
<br>
<br>　　卷805_7  「相思怨」李冶
<br>
<br>　　人道海水深，不抵相思半。海水尚有涯，相思渺无畔。
<br>
<br>　　携琴上高楼，楼虚月华满。弹著相思曲，弦肠一时断。
<br>
<br>　　卷805_8  「感兴」李冶
<br>
<br>　　朝云暮雨镇相随，去雁来人有返期。玉枕只知长下泪，
<br>
<br>　　银灯空照不眠时。仰看明月翻含意，俯眄流波欲寄词。
<br>
<br>　　却忆初闻凤楼曲，教人寂寞复相思。
<br>
<br>　　卷805_9  「恩命追入，留别广陵故人」李冶
<br>
<br>　　无才多病分龙钟，不料虚名达九重。仰愧弹冠上华发，
<br>
<br>　　多惭拂镜理衰容。驰心北阙随芳草，极目南山望旧峰。
<br>
<br>　　桂树不能留野客，沙鸥出浦谩相逢。
<br>
<br>　　卷805_10  「八至」李冶
<br>
<br>　　至近至远东西，至深至浅清溪。
<br>
<br>　　至高至明日月，至亲至疏夫妻。
<br>
<br>　　卷805_11  「送阎二十六赴剡县」李冶
<br>
<br>　　流水阊门外，孤舟日复西。离情遍芳草，无处不萋萋。
<br>
<br>　　妾梦经吴苑，君行到剡溪。归来重相访，莫学阮郎迷。
<br>
<br>　　卷805_12  「得阎伯钧书」李冶
<br>
<br>　　情来对镜懒梳头，暮雨萧萧庭树秋。
<br>
<br>　　莫怪阑干垂玉箸，只缘惆怅对银钩。
<br>
<br>　　卷805_13  「结素鱼贻友人」李冶
<br>
<br>　　尺素如残雪，结为双鲤鱼。欲知心里事，看取腹中书。
<br>
<br>　　卷805_14  「偶居」李冶
<br>
<br>　　心远浮云知不还，心云并在有无间。
<br>
<br>　　狂风何事相摇荡，吹向南山复北山。
<br>
<br>　　卷805_15  「明月夜留别」李冶
<br>
<br>　　离人无语月无声，明月有光人有情。
<br>
<br>　　别后相思人似月，云间水上到层城。
<br>
<br>　　卷805_16  「春闺怨」李冶
<br>
<br>　　百尺井栏上，数株桃已红。念君辽海北，抛妾宋家东。
<br>
<br>　　卷805_17  「句」李冶
<br>
<br>　　经时未架却，心绪乱纵横。（季兰五六岁时，其父抱于庭，
<br>
<br>　　令咏蔷薇云云。父恚曰：“必失行妇也。”后竟如其言）
<br>
<br>　　已看云鬟散，更念木枯荣。（《卧病》）
<br>
<br>　　@鼓喧行选，旌旗拂座隅。（《陷贼寄故人》）
<br>
<br>　　不睹河阳一县花，空见青山三两点。（《寄房明府》，
<br>
<br>　　以上俱见《吟窗杂录》）
<br>
<br>　　卷805_18  「寄洛中诸姊」元淳
<br>
<br>　　旧国经年别，关河万里思。题诗凭雁翼，望月想蛾眉。
<br>
<br>　　白发愁偏觉，归心梦独知。谁堪离乱处，掩泪向南枝。
<br>
<br>　　卷805_19  「秦中春望」元淳
<br>
<br>　　凤楼春望好，宫阙一重重。上苑雨中树，终南霁后峰。
<br>
<br>　　落花行处遍，佳气晚来浓。喜见休明代，霓裳蹑道踪。
<br>
<br>　　卷805_20  「句」元淳
<br>
<br>　　弟兄俱已尽，松柏问何人。（《寄洛中姊妹》）
<br>
<br>　　闻道茂陵山水好，碧溪流水有桃源。（《寄杨女冠》）
<br>
<br>　　赤城峭壁无人到，丹灶芝田有鹤来。（霍师妹游天台）
<br>
<br>　　三千宫女露蛾眉，笑煮黄金日月迟。（《寓言》，
<br>
<br>　　以上俱见《吟窗杂录》）
<br>
<br>　　卷805_21  「舟夜一章」海印
<br>
<br>　　水色连天色，风声益浪声。旅人归思苦，渔叟梦魂惊。
<br>
<br>　　举棹云先到，移舟月逐行。旋吟诗句罢，犹见远山横。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
