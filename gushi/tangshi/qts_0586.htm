<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百八十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百八十六
<br>
<br>　　卷586_1  「长洲怀古」刘沧
<br>
<br>　　野烧原空尽荻灰，吴王此地有楼台。千年事往人何在，
<br>
<br>　　半夜月明潮自来。白鸟影从江树没，清猿声入楚云哀。
<br>
<br>　　停车日晚荐O藻，风静寒塘花正开。
<br>
<br>　　卷586_2  「经炀帝行宫」刘沧
<br>
<br>　　此地曾经翠辇过，浮云流水竟如何。香销南国美人尽，
<br>
<br>　　怨入东风芳草多。残柳宫前空露叶，夕阳川上浩烟波。
<br>
<br>　　行人遥起广陵思，古渡月明闻棹歌。
<br>
<br>　　卷586_3  「春日游嘉陵江」刘沧
<br>
<br>　　独泛扁舟映绿杨，嘉陵江水色苍苍。行看芳草故乡远，
<br>
<br>　　坐对落花春日长。曲岸危樯移渡影，暮天栖鸟入山光。
<br>
<br>　　今来谁识东归意，把酒闲吟思洛阳。
<br>
<br>　　卷586_4  「秋日山斋书怀」刘沧
<br>
<br>　　启户清风枕簟幽，虫丝吹落挂帘钩。蝉吟高树雨初霁，
<br>
<br>　　人忆故乡山正秋。浩渺蒹葭连夕照，萧疏杨柳隔沙洲。
<br>
<br>　　空将方寸荷知己，身寄烟萝恩未酬。
<br>
<br>　　卷586_5  「晚秋洛阳客舍」刘沧
<br>
<br>　　清洛平分两岸沙，沙边水色近人家。隋朝古陌铜驼柳，
<br>
<br>　　石氏荒原金谷花。庭叶霜浓悲远客，宫城日晚度寒鸦。
<br>
<br>　　未成归计关河阻，空望白云乡路赊。
<br>
<br>　　卷586_6  「深愁喜友人至」刘沧
<br>
<br>　　不避驱羸道路长，青山同喜惜年光。灯前话旧阶草夜，
<br>
<br>　　月下醉吟溪树霜。落叶已经寒烧尽，衡门犹对古城荒。
<br>
<br>　　此身未遂归休计，一半生涯寄岳阳。
<br>
<br>　　卷586_7  「秋日望西阳」刘沧
<br>
<br>　　古木苍苔坠几层，行人一望旅情增。太行山下黄河水，
<br>
<br>　　铜雀台西武帝陵。风入蒹葭秋色动，雨馀杨柳暮烟凝。
<br>
<br>　　野花似泣红妆泪，寒露满枝枝不胜。
<br>
<br>　　卷586_8  「邺都怀古」刘沧
<br>
<br>　　昔时霸业何萧索，古木唯多鸟雀声。芳草自生宫殿处，
<br>
<br>　　牧童谁识帝王城。残春杨柳长川迥，落日蒹葭远水平。
<br>
<br>　　一望青山便惆怅，西陵无主月空明。
<br>
<br>　　卷586_9  「题龙门僧房」刘沧
<br>
<br>　　静室遥临伊水东，寂寥谁与此身同。禹门山色度寒磬，
<br>
<br>　　萧寺竹声来晚风。僧宿石龛残雪在，雁归沙渚夕阳空。
<br>
<br>　　偶将心地问高士，坐指浮生一梦中。
<br>
<br>　　卷586_10  「秋夕山斋即事」刘沧
<br>
<br>　　衡门无事闭苍苔，篱下萧疏野菊开。半夜秋风江色动，
<br>
<br>　　满山寒叶雨声来。雁飞关塞霜初落，书寄乡闾人未回。
<br>
<br>　　独坐高窗此时节，一弹瑶瑟自成哀。
<br>
<br>　　卷586_11  「江行书事」刘沧
<br>
<br>　　远渚蒹葭覆绿苔，姑苏南望思裴徊。空江独树楚山背，
<br>
<br>　　暮雨一舟吴苑来。人度深秋风叶落，鸟飞残照水烟开。
<br>
<br>　　寒潮欲上泛萍藻，寄荐三闾情自哀。
<br>
<br>　　卷586_12  「过铸鼎原」刘沧
<br>
<br>　　黄帝修真万国朝，鼎成龙驾上丹霄。天风乍起鹤声远，
<br>
<br>　　海雾渐深龙节遥。仙界日长青鸟度，御衣香散紫霞飘。
<br>
<br>　　唯留古迹寒原在，碧水苍苍空寂寥。
<br>
<br>　　卷586_13  「秋日寓怀」刘沧
<br>
<br>　　海上生涯一钓舟，偶因名利事淹留。旅涂谁见客青眼，
<br>
<br>　　故国几多人白头。霁色满川明水驿，蝉声落日隐城楼。
<br>
<br>　　如何未尽此行役，西入潼关云木秋。
<br>
<br>　　卷586_14  「江城晚望」刘沧
<br>
<br>　　一望江城思有馀，遥分野径入樵渔。青山经雨菊花尽，
<br>
<br>　　白鸟下滩芦叶疏。静听潮声寒木杪，远看风色暮帆舒。
<br>
<br>　　秋期又涉潼关路，不得年年向此居。
<br>
<br>　　卷586_15  「宿苍G馆」刘沧
<br>
<br>　　孤馆门开对碧岑，竹窗灯下听猿吟。巴山夜雨别离梦，
<br>
<br>　　秦塞旧山迢递心。满地莓苔生近水，几株杨柳自成阴。
<br>
<br>　　空思知己隔云岭，乡路独归春草深。
<br>
<br>　　卷586_16  「题王母庙」刘沧
<br>
<br>　　寂寥珠翠想遗声，门掩烟微水殿清。拂曙紫霞生古壁，
<br>
<br>　　何年绛节下层城。鹤归辽海春光晚，花落闲阶夕雨晴。
<br>
<br>　　武帝无名在仙籍，玉坛星月夜空明。
<br>
<br>　　卷586_17  「留别复本修古二上人」刘沧
<br>
<br>　　二远相知是昔年，此身长寄礼香烟。绿芜风晚水边寺，
<br>
<br>　　清磬月高林下禅。台殿虚窗山翠入，梧桐疏叶露光悬。
<br>
<br>　　西峰话别又须去，终日关山在马前。
<br>
<br>　　卷586_18  「边思」刘沧
<br>
<br>　　汉将边方背辘轳，受降城北是单于。黄河晚冻雪风急，
<br>
<br>　　野火远烧山木枯。偷号甲兵冲塞色，衔枚战马踏寒芜。
<br>
<br>　　蛾眉一没空留怨，青冢月明啼夜乌。
<br>
<br>　　卷586_19  「登龙门敬善寺阁」刘沧
<br>
<br>　　独步危梯入杳冥，天风潇洒拂檐楹。禹门烟树正春色，
<br>
<br>　　少室云屏向晚晴。花落院深清禁闭，水分川阔绿芜平。
<br>
<br>　　琐窗朱槛同仙界，半夜缑山有鹤声。
<br>
<br>　　卷586_20  「题王校书山斋」刘沧
<br>
<br>　　猿鸟无声昼掩扉，寒原隔水到人稀。云晴古木月初上，
<br>
<br>　　雪满空庭鹤未归。药囿地连山色近，樵家路入树烟微。
<br>
<br>　　栖迟惯得沧浪思，云阁还应梦钓矶。
<br>
<br>　　卷586_21  「浙江晚渡怀古」刘沧
<br>
<br>　　蝉噪秋风满古堤，荻花寒渡思萋萋。潮声归海鸟初下，
<br>
<br>　　草色连江人自迷。碧落晴分平楚外，青山晚出穆陵西。
<br>
<br>　　此来一见垂纶者，却忆旧居明月溪。
<br>
<br>　　卷586_22  「及第后宴曲江」刘沧
<br>
<br>　　及第新春选胜游，杏园初宴曲江头。紫毫粉壁题仙籍，
<br>
<br>　　柳色箫声拂御楼。霁景露光明远岸，晚空山翠坠芳洲。
<br>
<br>　　归时不省花间醉，绮陌香车似水流。
<br>
<br>　　卷586_23  「秋日山寺怀友人」刘沧
<br>
<br>　　萧寺楼台对夕阴，淡烟疏磬散空林。风生寒渚白O动，
<br>
<br>　　霜落秋山黄叶深。云尽独看晴塞雁，月明遥听远村砧。
<br>
<br>　　相思不见又经岁，坐向松窗弹玉琴。
<br>
<br>　　卷586_24  「八月十五日夜玩月」刘沧
<br>
<br>　　中秋朗月静天河，乌鹊南飞客恨多。寒色满窗明枕簟，
<br>
<br>　　清光凝露拂烟萝。桂枝斜汉流灵魄，O叶微风动细波。
<br>
<br>　　此夜空亭闻木落，蒹葭霜碛雁初过。
<br>
<br>　　卷586_25  「晚春宿僧院」刘沧
<br>
<br>　　萧寺春风正落花，淹留数宿惠休家。碧空云尽磬声远，
<br>
<br>　　清夜月高窗影斜。白日闲吟为道侣，青山遥指是生涯。
<br>
<br>　　微微一点寒灯在，乡梦不成闻曙鸦。
<br>
<br>　　卷586_26  「怀汶阳兄弟」刘沧
<br>
<br>　　回看云岭思茫茫，几处关河隔汶阳。书信经年乡国远，
<br>
<br>　　弟兄无力海田荒。天高霜月砧声苦，风满寒林木叶黄。
<br>
<br>　　终日路岐归未得，秋来空羡雁成行。
<br>
<br>　　卷586_27  「题天宫寺阁」刘沧
<br>
<br>　　丹阙侵霄壮复危，排空霞影动檐扉。城连伊水禹门近，
<br>
<br>　　烟隔上阳宫树微。天敛暮云残雨歇，路穿春草一僧归。
<br>
<br>　　此来闲望更何有，无限清风生客衣。
<br>
<br>　　卷586_28  「游上方石窟寺」刘沧
<br>
<br>　　苔径萦回景渐分，然空界静埃氛。一声疏磬过寒水，
<br>
<br>　　半壁危楼隐白云。雪下石龛僧在定，日西山木鸟成群。
<br>
<br>　　几来吟啸立朱槛，风起天香处处闻。
<br>
<br>　　卷586_29  「怀江南友人」刘沧
<br>
<br>　　久绝音书隔塞尘，路岐谁与子相亲。愁中独坐秦城夜，
<br>
<br>　　别后几经吴苑春。湘岸风来吹绿绮，海门潮上没青O.
<br>
<br>　　空劳两地望明月，多感断蓬千里身。
<br>
<br>　　卷586_30  「题敬亭山庙」刘沧
<br>
<br>　　森森古木列岩隈，迥压寒原霁色开。云雨只从山上起，
<br>
<br>　　风雷多向庙中来。三江入海声长在，双鹤啼天影未回。
<br>
<br>　　花落空庭春昼晚，石床松殿满青苔。
<br>
<br>　　卷586_31  「经麻姑山」刘沧
<br>
<br>　　麻姑此地炼神丹，寂寞烟霞古灶残。一自仙娥归碧落，
<br>
<br>　　几年春雨洗红兰。帆飞震泽秋江远，雨过陵阳晚树寒。
<br>
<br>　　山顶白云千万片，时闻鸾鹤下仙坛。
<br>
<br>　　卷586_32  「对残春」刘沧
<br>
<br>　　杨花漠漠暗长堤，春尽人愁鸟又啼。鬓发近来生处白，
<br>
<br>　　家园几向梦中迷。霏微远树荒郊外，牢落空城夕照西。
<br>
<br>　　唯有年光堪自惜，不胜烟草日萋萋。
<br>
<br>　　卷586_33  「过沧浪峡」刘沧
<br>
<br>　　山叠云重一径幽，苍苔古石濑清流。出岩树色见来静，
<br>
<br>　　落涧泉声长自秋。远入虚明思白帝，寒生浩景想沧洲。
<br>
<br>　　如何地近东西路，马足车轮不暂留。
<br>
<br>　　卷586_34  「经过建业」刘沧
<br>
<br>　　六代兴衰曾此地，西风露泣白O花。烟波浩渺空亡国，
<br>
<br>　　杨柳萧条有几家。楚塞秋光晴入树，浙江残雨晚生霞。
<br>
<br>　　凄凉处处渔樵路，鸟去人归山影斜。
<br>
<br>　　卷586_35  「赠道者」刘沧
<br>
<br>　　真趣淡然居物外，忘机多是隐天台。停灯深夜看仙，
<br>
<br>　　拂石高秋坐钓台。卖药故人湘水别，入檐栖鸟旧山来。
<br>
<br>　　无因朝市知名姓，地僻衡门对岳开。
<br>
<br>　　卷586_36  「题马太尉华山庄」刘沧
<br>
<br>　　别开池馆背山阴，近得幽奇物外心。竹色拂云连岳寺，
<br>
<br>　　泉声带雨出G林。一庭杨柳春光暖，三径烟萝晚翠深。
<br>
<br>　　自是功成闲剑履，西斋长卧对瑶琴。
<br>
<br>　　卷586_37  「秋日夜怀」刘沧
<br>
<br>　　砧杵寥寥秋色长，绕枝寒鹊客情伤。关山云尽九秋月，
<br>
<br>　　门柳叶凋三径霜。近日每思归少室，故人遥忆隔潇湘。
<br>
<br>　　如何节候变容发，明镜一看愁异常。
<br>
<br>　　卷586_38  「题巫山庙」刘沧
<br>
<br>　　十二岚峰挂夕晖，庙门深闭雾烟微。天高木落楚人思，
<br>
<br>　　山迥月残神女归。触石晴云凝翠鬓，度江寒雨湿罗衣。
<br>
<br>　　婵娟似恨襄王梦，猿叫断岩秋藓稀。
<br>
<br>　　卷586_39  「题吴宫苑」刘沧
<br>
<br>　　吴苑荒凉故国名，吴山月上照江明。残春碧树自留影，
<br>
<br>　　半夜子规何处声。芦叶长侵洲渚暗，O花开尽水烟平。
<br>
<br>　　经过此地千年恨，荏苒东风露色清。
<br>
<br>　　卷586_40  「旅馆书怀」刘沧
<br>
<br>　　秋看庭树换风烟，兄弟飘零寄海边。客计倦行分陕路，
<br>
<br>　　家贫休种汶阳田。云低远塞鸣寒雁，雨歇空山噪暮蝉。
<br>
<br>　　落叶虫丝满窗户，秋堂独坐思悠然。
<br>
<br>　　卷586_41  「赠天台隐者」刘沧
<br>
<br>　　静者多依猿鸟丛，衡门野色四郊通。天开宿雾海生日，
<br>
<br>　　水泛落花山有风。回望一巢悬木末，独寻危石坐岩中。
<br>
<br>　　看书饮酒馀无事，自乐樵渔狎钓翁。
<br>
<br>　　卷586_42  「洛阳月夜书怀」刘沧
<br>
<br>　　疏柳高槐古巷通，月明西照上阳宫。一声边雁塞门雪，
<br>
<br>　　几处远砧河汉风。独榻闲眠移岳影，寒窗幽思度烟空。
<br>
<br>　　孤吟此夕惊秋晚，落叶残花树色中。
<br>
<br>　　卷586_43  「江行夜泊」刘沧
<br>
<br>　　白浪连空极渺漫，孤舟此夜泊中滩。岳阳秋霁寺钟远，
<br>
<br>　　渡口月明渔火残。绿绮韵高湘女怨，青葭色映水禽寒。
<br>
<br>　　乡遥楚国生归思，欲曙山光上木兰。
<br>
<br>　　卷586_44  「赠颛顼山人」刘沧
<br>
<br>　　浩气含真玉片辉，著书精义入玄微。洛阳紫陌几曾醉，
<br>
<br>　　少室白云时一归。松雪月高唯鹤宿，烟岚秋霁到人稀。
<br>
<br>　　知君济世有长策，莫问沧浪隐钓矶。
<br>
<br>　　卷586_45  「长安冬夜书情」刘沧
<br>
<br>　　上国栖迟岁欲终，此情多寄寂寥中。钟传半夜旅人馆，
<br>
<br>　　鸦叫一声疏树风。古巷月高山色静，寒芜霜落灞原空。
<br>
<br>　　今来唯问心期事，独望青云路未通。
<br>
<br>　　卷586_46  「经古行宫」刘沧
<br>
<br>　　玉辇西归已至今，古原风景自沈沈。御沟流水长芳草，
<br>
<br>　　宫树落花空夕阴。蝴蝶翅翻残露滴，子规声尽野烟深。
<br>
<br>　　路人不记当年事，台殿寂寥山影侵。
<br>
<br>　　卷586_47  「秋日登醴泉县楼」刘沧
<br>
<br>　　闲上高楼时一望，绿芜寒野静中分。人行直路入秦树，
<br>
<br>　　雁截斜阳背塞云。渭水自流汀岛色，汉陵空长石苔纹。
<br>
<br>　　秋风高柳出危叶，独听蝉声日欲曛。
<br>
<br>　　卷586_48  「春日旅游」刘沧
<br>
<br>　　玄发辞家事远游，春风归雁一声愁。花开忽忆故山树，
<br>
<br>　　月上自登临水楼。浩浩晴原人独去，依依春草水分流。
<br>
<br>　　秦川楚塞烟波隔，怨别路岐何日休。
<br>
<br>　　卷586_49  「送友人下第归吴」刘沧
<br>
<br>　　共惜年华未立名，路岐终日轸羁情。青春半是往来尽，
<br>
<br>　　白发多因离别生。楚岸帆开云树映，吴门月上水烟清。
<br>
<br>　　东归自有故山约，花落石床苔藓平。
<br>
<br>　　卷586_50  「访友人郊居」刘沧
<br>
<br>　　登原过水访相如，竹坞莎庭似故居。空塞山当清昼晚，
<br>
<br>　　古槐人继绿阴馀。休弹瑟韵伤离思，已有蝉声报夏初。
<br>
<br>　　醉唱劳歌翻自叹，钓船渔浦梦难疏。
<br>
<br>　　卷586_51  「匡城寻薛闵秀才不遇」刘沧
<br>
<br>　　音容一别近三年，往事空思意浩然。匹马东西何处客，
<br>
<br>　　孤城杨柳晚来蝉。路长草色秋山绿，川阔晴光远水连。
<br>
<br>　　不见故人劳梦寐，独吟风月过南燕。
<br>
<br>　　卷586_52  「与僧话旧」刘沧
<br>
<br>　　巾舄同时下翠微，旧游因话事多违。南朝古寺几僧在，
<br>
<br>　　西岭空林唯鸟归。莎径晚烟凝竹坞，石池春色染苔衣。
<br>
<br>　　此时相见又相别，即是关河朔雁飞。
<br>
<br>　　卷586_53  「寄远」刘沧
<br>
<br>　　西园杨柳暗惊秋，宝瑟朱弦结远愁。霜落雁声来紫塞，
<br>
<br>　　月明人梦在青楼。蕙心迢递湘云暮，兰思萦回楚水流。
<br>
<br>　　锦字织成添别恨，关河万里路悠悠。
<br>
<br>　　卷586_54  「长安逢友人」刘沧
<br>
<br>　　上国相逢尘满襟，倾杯一话昔年心。荒台共望秋山立，
<br>
<br>　　古寺多同雪夜吟。风度重城宫漏尽，月明高柳禁烟深。
<br>
<br>　　终期白日青云路，休感鬓毛霜雪侵。
<br>
<br>　　卷586_55  「下第东归途中书事」刘沧
<br>
<br>　　峡路谁知倦此情，往来多是半年程。孤吟洛苑逢春尽，
<br>
<br>　　几向秦城见月明。高柳断烟侵岳影，古堤斜日背滩声。
<br>
<br>　　东归海上有馀业，牢落田园荒草平。
<br>
<br>　　卷586_56  「经龙门废寺」刘沧
<br>
<br>　　因思人事事无穷，几度经过感此中。山色不移楼殿尽，
<br>
<br>　　石台依旧水云空。唯馀芳草滴春露，时有残花落晚风。
<br>
<br>　　杨柳覆滩清濑响，暮天沙鸟自西东。
<br>
<br>　　卷586_57  「下第后怀旧居」刘沧
<br>
<br>　　几到青门未立名，芳时多负故乡情。雨馀秦苑绿芜合，
<br>
<br>　　春尽灞原白发生。每见山泉长属意，终期身事在归耕。
<br>
<br>　　O花覆水曲G暮，独坐钓舟歌月明。
<br>
<br>　　卷586_58  「经无可旧居兼伤贾岛」刘沧
<br>
<br>　　尘室寒窗我独看，别来人事几凋残。书空萧寺一僧去，
<br>
<br>　　雪满巴山孤客寒。落叶堕巢禽自出，苍苔封砌竹成竿。
<br>
<br>　　碧云迢递长江远，向夕苦吟归思难。
<br>
<br>　　卷586_59  「赠隐者」刘沧
<br>
<br>　　何时止此幽栖处，独掩衡门长绿苔。临水静闻灵鹤语，
<br>
<br>　　隔原时有至人来。五湖仙岛几年别，九转药炉深夜开。
<br>
<br>　　谁识无机养真性，醉眠松石枕空杯。
<br>
<br>　　卷586_60  「题书斋」刘沧
<br>
<br>　　一日不曾离此处，风吹疏牖夕云晴。气凌霜色剑光动，
<br>
<br>　　吟对雪华诗韵清。高木宿禽来远岳，古原残雨隔重城。
<br>
<br>　　西斋瑶瑟自为侣，门掩半春苔藓生。
<br>
<br>　　卷586_61  「题秦女楼」刘沧
<br>
<br>　　珠翠香销鸳瓦堕，神仙曾向此中游。青楼月色桂花冷，
<br>
<br>　　碧落箫声云叶愁。杳杳蓬莱人不见，苍苍苔藓路空留。
<br>
<br>　　一从凤去千年后，迢递岐山水石秋。
<br>
<br>　　卷586_62  「题桃源处士山居留寄」刘沧
<br>
<br>　　白云深处葺茅庐，退隐衡门与俗疏。一洞晓烟留水上，
<br>
<br>　　满庭春露落花初。闲看竹屿吟新月，特酌山醪读古书。
<br>
<br>　　穷达尽为身外事，浩然元气乐樵渔。
<br>
<br>　　卷586_63  「宿题天坛观」刘沧
<br>
<br>　　沐发清斋宿洞宫，桂花松韵满岩风。紫霞晓色秋山霁，
<br>
<br>　　碧落寒光霜月空。华表鹤声天外迥，蓬莱仙界海门通。
<br>
<br>　　冥心一悟虚无理，寂寞玄珠象罔中。
<br>
<br>　　卷586_64  「洛神怨」刘沧
<br>
<br>　　子建东归恨思长，飘u神女步池塘。云鬟高动水宫影，
<br>
<br>　　珠翠乍摇沙露光。心寄碧沉空婉恋，梦残春色自悠扬。
<br>
<br>　　停车绮陌傍杨柳，片月青楼落未央。
<br>
<br>　　卷586_65  「龙门留别道友」刘沧
<br>
<br>　　一顾恩深荷道安，独垂双泪下层峦。飞鸣北雁塞云暮，
<br>
<br>　　摇落西风关树寒。春谷终期吹羽翼，萍身不定逐波澜。
<br>
<br>　　裴徊偏起旧枝恋，半夜独吟孤烛残。
<br>
<br>　　卷586_66  「题四皓庙」刘沧
<br>
<br>　　石壁苍苔翠霭浓，驱车商洛想遗踪。天高猿叫向山月，
<br>
<br>　　露下鹤声来庙松。叶堕阴岩疏薜荔，池经秋雨老芙蓉。
<br>
<br>　　雪髯仙侣何深隐，千古寂寥云水重。
<br>
<br>　　卷586_67  「望未央宫」刘沧
<br>
<br>　　西上秦原见未央，山岚川色晚苍苍。云楼欲动入清渭，
<br>
<br>　　鸳瓦如飞出绿杨。舞席歌尘空岁月，宫花春草满池塘。
<br>
<br>　　香风吹落天人语，彩凤五云朝汉皇。
<br>
<br>　　卷586_68  「秋日过昭陵」刘沧
<br>
<br>　　寝庙徒悲剑与冠，翠华龙驭杳漫漫。原分山势入空塞，
<br>
<br>　　地匝松阴出晚寒。上界鼎成云缥缈，西陵舞罢泪阑干。
<br>
<br>　　那堪独立斜阳里，碧落秋光烟树残。
<br>
<br>　　卷586_69  「夏日登慈恩寺」刘沧
<br>
<br>　　金界时来一访僧，天香飘翠琐窗凝。碧池静照寒松影，
<br>
<br>　　清昼深悬古殿灯。晚景风蝉催节候，高空云鸟度轩层。
<br>
<br>　　尘机消尽话玄理，暮磬出林疏韵澄。
<br>
<br>　　卷586_70  「宿题金山寺」刘沧
<br>
<br>　　一点青山翠色危，云岩不掩与星期。海门烟树潮归后，
<br>
<br>　　江面山楼月照时。独鹤唳空秋露下，高僧入定夜猿知。
<br>
<br>　　萧疏水木清钟梵，颢气寒光动石池。
<br>
<br>　　卷586_71  「送友人游蜀」刘沧
<br>
<br>　　北去西游春未半，蜀山云雪入诗情。青萝拂水花流影，
<br>
<br>　　翠霭隔岩猿有声。日出空江分远浪，鸟归高木认孤城。
<br>
<br>　　心期万里无劳倦，古石苍苔峡路清。
<br>
<br>　　卷586_72  「题郑中丞东溪」刘沧
<br>
<br>　　一境新开雉堞西，绿苔微径露凄凄。高轩夜静竹声远，
<br>
<br>　　曲岸春深杨柳低。山霁月明常此醉，草芳花暗省曾迷。
<br>
<br>　　即随凤诏归清列，几忆风花梦小溪。
<br>
<br>　　卷586_73  「代友人悼姬」刘沧
<br>
<br>　　罗帐香微冷锦P，歌声永绝想梁尘。萧郎独宿落花夜，
<br>
<br>　　谢女不归明月春。青鸟罢传相寄字，碧江无复采莲人。
<br>
<br>　　满庭芳草坐成恨，迢递蓬莱入梦频。
<br>
<br>　　卷586_74  「夏日登西林白上人楼」刘沧
<br>
<br>　　几到西林清净境，层台高视有无间。寒光远动天边水，
<br>
<br>　　碧影出空烟外山。苔点落花微萼在，叶藏幽鸟碎声闲。
<br>
<br>　　旷然多慊登楼意，永日重门深掩关。
<br>
<br>　　卷586_75  「江楼月夜闻笛」刘沧
<br>
<br>　　南浦蒹葭疏雨后，寂寥横笛怨江楼。思飘明月浪花白，
<br>
<br>　　声入碧云枫叶秋。河汉夜阑孤雁度，潇湘水阔二妃愁。
<br>
<br>　　发寒衣湿曲初罢，露色河光生钓舟。
<br>
<br>　　卷586_76  「送友人下第东归」刘沧
<br>
<br>　　漠漠杨花灞岸飞，几回倾酒话东归。九衢春尽生乡梦，
<br>
<br>　　千里尘多满客衣。流水雨馀芳草合，空山月晚白云微。
<br>
<br>　　金门自有西来约，莫待萤光照竹扉。
<br>
<br>　　卷586_77  「从郑郎中高州游东潭」刘沧
<br>
<br>　　烟岚晚入湿旌旗，高槛风清醉未归。夹路野花迎马首，
<br>
<br>　　出林山鸟向人飞。一G寒水涵清浅，几处晴云度翠微。
<br>
<br>　　自是谢公心近得，登楼望月思依依。
<br>
<br>　　卷586_78  「罢华原尉上座主尚书」刘沧
<br>
<br>　　自怜生计事悠悠，浩渺沧浪一钓舟。千里梦归清洛近，
<br>
<br>　　三年官罢杜陵秋。山连绝塞浑无色，水到平沙几处流。
<br>
<br>　　白露黄花岁时晚，不堪霜鬓镜前愁。
<br>
<br>　　卷586_79  「雨后游南门寺」刘沧
<br>
<br>　　郭南山寺雨初晴，上界寻僧竹里行。半壁楼台秋月过，
<br>
<br>　　一川烟水夕阳平。苔封石室云含润，露滴松枝鹤有声。
<br>
<br>　　木叶萧萧动归思，西风画角汉东城。
<br>
<br>　　卷586_80  「题古寺」刘沧
<br>
<br>　　古寺萧条偶宿期，更深霜压竹枝低。长天月影高窗过，
<br>
<br>　　疏树寒鸦半夜啼。池水竭来龙已去，老松枯处鹤犹栖。
<br>
<br>　　伤心可惜从前事，寥落朱廊堕粉泥。
<br>
<br>　　卷586_81  「晚秋野望」刘沧
<br>
<br>　　秋尽郊原情自哀，菊花寂寞晚仍开。高风疏叶带霜落，
<br>
<br>　　一雁寒声背水来。荒垒几年经战后，故山终日望书回。
<br>
<br>　　归途休问从前事，独唱劳歌醉数杯。
<br>
<br>　　卷586_82  「秋月望上阳宫」刘沧
<br>
<br>　　苔色轻尘锁洞房，乱鸦群鸽集残阳。青山空出禁城日，
<br>
<br>　　黄叶自飞宫树霜。御路几年香辇去，天津终日水声长。
<br>
<br>　　此时独立意难尽，正值西风砧杵凉。
<br>
<br>　　卷586_83  「入关留别主人」刘沧
<br>
<br>　　此来多愧食鱼心，东阁将辞强一吟。羸马客程秋草合，
<br>
<br>　　晚蝉关树古槐深。风生野渡河声急，雁过寒原岳势侵。
<br>
<br>　　对酒相看自无语，几多离思入瑶琴。
<br>
<br>　　卷586_84  「留别山中友人」刘沧
<br>
<br>　　欲辞松月恋知音，去住多同羁鸟心。秋尽书窗惊白发，
<br>
<br>　　晚冲霜叶下青岑。大河风急寒声远，高岭云开夕影深。
<br>
<br>　　别后寂寥无限意，野花门路草虫吟。
<br>
<br>　　卷586_85  「春晚旅次有怀」刘沧
<br>
<br>　　晚出关河绿野平，依依云树动乡情。残春花尽黄莺语，
<br>
<br>　　远客愁多白发生。野水乱流临古驿，断烟凝处近孤城。
<br>
<br>　　东西未遂归田计，海上青山久废耕。
<br>
<br>　　卷586_86  「与重幽上人话旧」刘沧
<br>
<br>　　云飞天末水空流，省与师同别异州。庭树蝉声初入夏，
<br>
<br>　　石床苔色几经秋。灯微静室生乡思，月上严城话旅游。
<br>
<br>　　自喜他年接巾舄，沧浪地近虎溪头。
<br>
<br>　　卷586_87  「月夜闻鹤唳」刘沧
<br>
<br>　　碧落风微月正明，霜毛似怨有离情。莓苔石冷想孤立，
<br>
<br>　　杨柳叶疏闻转清。空夜露残惊堕羽，辽天秋晚忆归程。
<br>
<br>　　凤凰楼阁知犹恋，终逐烟霞上玉京。
<br>
<br>　　卷586_88  「过北邙山」刘沧
<br>
<br>　　散漫黄埃满北原，折碑横路碾苔痕。空山夜月来松影，
<br>
<br>　　荒冢春风变木根。漠漠兔丝罗古庙，翩翩丹砉孤村。
<br>
<br>　　白杨落日悲风起，萧索寒巢鸟独奔。
<br>
<br>　　卷586_89  「咸阳怀古」刘沧
<br>
<br>　　经过此地无穷事，一望凄然感废兴。渭水故都秦二世，
<br>
<br>　　咸原秋草汉诸陵。天空绝塞闻边雁，叶尽孤村见夜灯。
<br>
<br>　　风景苍苍多少恨，寒山半出白云层。
<br>
<br>　　卷586_90  「送友人罢举赴蓟门从事」刘沧
<br>
<br>　　人生行止在知己，远佐诸侯重所依。绿绶便当身是贵，
<br>
<br>　　青霄休怨志相违。晚云辽水疏残雨，寒角边城怨落晖。
<br>
<br>　　此去黄金台上客，相思应羡雁南归。
<br>
<br>　　卷586_91  「看榜日」刘沧
<br>
<br>　　禁漏初停兰省开，列仙名目上清来。飞鸣晓日莺声远，
<br>
<br>　　变化春风鹤影回。广陌万人生喜色，曲江千树发寒梅。
<br>
<br>　　青云已是酬恩处，莫惜芳时醉酒杯。
<br>
<br>　　卷586_92  「送李休秀才归岭中」刘沧
<br>
<br>　　南泛孤舟景自饶，蒹葭汀浦晚萧萧。秋风汉水旅愁起，
<br>
<br>　　寒木楚山归思遥。独夜猿声和落叶，晴江月色带回潮。
<br>
<br>　　故园新过重阳节，黄菊满篱应未凋。
<br>
<br>　　卷586_93  「寓居寄友人」刘沧
<br>
<br>　　雨馀虚馆竹阴清，独坐书窗轸旅情。芳草衡门无马迹，
<br>
<br>　　古槐深巷有蝉声。夕阳云尽嵩峰出，远岸烟消洛水平。
<br>
<br>　　今夜南原赏佳景，月高风定苦吟生。
<br>
<br>　　卷586_94  「经曲阜城」刘沧
<br>
<br>　　行经阙里自堪伤，曾叹东流逝水长。萝蔓几凋荒陇树，
<br>
<br>　　莓苔多处古宫墙。三千弟子标青史，万代先生号素王。
<br>
<br>　　萧索风高洙泗上，秋山明月夜苍苍。
<br>
<br>　　卷586_95  「汶阳客舍」刘沧
<br>
<br>　　年光自感益蹉跎，岐路东西竟若何。窗外雨来山色近，
<br>
<br>　　海边秋至雁声多。思乡每读登楼赋，对月空吟叩角歌。
<br>
<br>　　迢递旧山伊水畔，破斋荒径闭烟萝。
<br>
<br>　　卷586_96  「留别崔刃悴爬ブ佟沽醪
<br>
<br>　　汶阳离思水无穷，去住情深梦寐中。岁晚虫鸣寒露草，
<br>
<br>　　日西蝉噪古槐风。川分远岳秋光静，云尽遥天霁色空。
<br>
<br>　　对酒不能伤此别，尺书凭雁往来通。
<br>
<br>　　卷586_97  「和友人忆洞庭旧居」刘沧
<br>
<br>　　客舍经时益苦吟，洞庭犹忆在前林。青山残月有归梦，
<br>
<br>　　碧落片云生远心。G路烟开江月出，草堂门掩海涛深。
<br>
<br>　　因君话旧起愁思，隔水数声何处砧。
<br>
<br>　　卷586_98  「晚归山居」刘沧
<br>
<br>　　寥落霜空木叶稀，初行郊野思依依。秋深频忆故乡事，
<br>
<br>　　日暮独寻荒径归。山影暗随云水动，钟声潜入远烟微。
<br>
<br>　　娟娟唯有西林月，不惜清光照竹扉。
<br>
<br>　　卷586_99  「送元叙上人归上党（时节镇罢兵）」刘沧
<br>
<br>　　太行关路战尘收，白日思乡别沃州。薄暮焚香临野烧，
<br>
<br>　　清晨漱齿涉寒流。溪边残垒空云木，山上孤城对驿楼。
<br>
<br>　　此去寂寥寻旧迹，苍苔满径竹斋秋。
<br>
<br>　　卷586_100  「秋日旅途即事」刘沧
<br>
<br>　　驱羸多自感，烟草远郊平。乡路几时尽，旅人终日行。
<br>
<br>　　渡边寒水驿，山下夕阳城。萧索更何有，秋风两鬓生。
<br>
<br>　　卷586_101  「早行」刘沧
<br>
<br>　　旅途乘早景，策马独凄凄。残影郡楼月，一声关树鸡。
<br>
<br>　　听钟烟柳外，问渡水云西。当自勉行役，终期功业齐。
<br>
<br>　　卷586_102  「句」刘沧
<br>
<br>　　海曙云浮日，江遥水合天。（发浙江，见《诗人玉屑》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
