<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百六十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷三百六十四
<br>
<br>　　卷364_1  「荆州歌二首」刘禹锡
<br>
<br>　　渚宫杨柳暗，麦城朝雉飞。可怜踏青伴，乘暖著轻衣。
<br>
<br>　　今日好南风，商旅相催发。沙头樯竿上，始见春江阔。
<br>
<br>　　卷364_2  「纪南歌」刘禹锡
<br>
<br>　　风烟纪南城，尘土荆门路。天寒多猎骑，走上樊姬墓。
<br>
<br>　　卷364_3  「视刀环歌」刘禹锡
<br>
<br>　　常恨言语浅，不如人意深。今朝两相视，脉脉万重心。
<br>
<br>　　卷364_4  「三阁辞四首（吴声）」刘禹锡
<br>
<br>　　贵人三阁上，日晏未梳头。不应有恨事，娇甚却成愁。
<br>
<br>　　珠箔曲琼钩，仔细见扬州。北兵那得度，浪话判悠悠。
<br>
<br>　　沉香帖阁柱，金缕画门楣。回首降幡下，已见黍离离。
<br>
<br>　　三人出眢井，一身登槛车。朱门漫临水，不可见鲈鱼。
<br>
<br>　　卷364_5  「纥那曲二首」刘禹锡
<br>
<br>　　杨柳郁青青，竹枝无限情。周郎一回顾，听唱纥那声。
<br>
<br>　　踏曲兴无穷，调同词不同。愿郎千万寿，长作主人翁。
<br>
<br>　　卷364_6  「淮阴行五首」刘禹锡
<br>
<br>　　簇簇淮阴市，竹楼缘岸上。好日起樯竿，乌飞惊五两。
<br>
<br>　　今日转船头，金乌指西北。烟波与春草，千里同一色。
<br>
<br>　　船头大铜I，摩挲光阵阵。早早使风来，沙头一眼认。
<br>
<br>　　何物令侬羡，羡郎船尾燕。衔泥趁樯竿，宿食长相见。
<br>
<br>　　隔浦望行船，头昂尾摇Ｎ弈瓮砝词保清淮春浪软。
<br>
<br>　　卷364_7  「浑侍中宅牡丹」刘禹锡
<br>
<br>　　径尺千馀朵，人间有此花。今朝见颜色，更不向诸家。
<br>
<br>　　卷364_8  「咏红柿子」刘禹锡
<br>
<br>　　晓连星影出，晚带日光悬。本因遗采掇，翻自保天年。
<br>
<br>　　卷364_9  「吕八见寄郡内书怀因而戏和」刘禹锡
<br>
<br>　　文苑振金声，循良冠百城。不知今史氏，何处列君名。
<br>
<br>　　卷364_10  「秋风引」刘禹锡
<br>
<br>　　何处秋风至，萧萧送雁群。朝来入庭树，孤客最先闻。
<br>
<br>　　卷364_11  「柳花词三首」刘禹锡
<br>
<br>　　开从绿条上，散逐香风远。故取花落时，悠扬占春晚。
<br>
<br>　　轻飞不假风，轻落不委地。撩乱舞晴空，发人无限思。
<br>
<br>　　晴天雪，来送青春暮。无意似多情，千家万家去。
<br>
<br>　　卷364_12  「路傍曲」刘禹锡
<br>
<br>　　南山宿雨晴，春入凤凰城。处处闻弦管，无非送酒声。
<br>
<br>　　卷364_13  「君山怀古」刘禹锡
<br>
<br>　　属车八十一，此地阻长风。千载威灵尽，赭山寒水中。
<br>
<br>　　卷364_14  「庭竹」刘禹锡
<br>
<br>　　露涤铅粉节，风摇青玉枝。依依似君子，无地不相宜。
<br>
<br>　　卷364_15  「唐郎中宅与诸公同饮酒看牡丹」刘禹锡
<br>
<br>　　今日花前饮，甘心醉数杯。但愁花有语，不为老人开。
<br>
<br>　　卷364_16  「题寿安甘棠馆二首」刘禹锡
<br>
<br>　　公馆似仙家，池清竹径斜。山禽忽惊起，冲落半岩花。
<br>
<br>　　门前洛阳道，门里桃花路。尘土与烟霞，其间十馀步。
<br>
<br>　　卷364_17  「古词二首（一作讽古）」刘禹锡
<br>
<br>　　轩后初冠冕，前旒为蔽明。安知从复道，然后见人情。
<br>
<br>　　簿领乃俗士，清谈信古风。吾观苏令绰，朱墨一何工。
<br>
<br>　　卷364_18  「寓兴二首」刘禹锡
<br>
<br>　　常谈即至理，安事非常情。寄语何平叔，无为轻老生。
<br>
<br>　　世途多礼数，鹏`各逍遥。何事陶彭泽，抛官为折腰。
<br>
<br>　　卷364_19  「咏史二首」刘禹锡
<br>
<br>　　骠骑非无势，少卿终不去。世道剧颓波，我心如砥柱。
<br>
<br>　　贾生明王道，卫绾工车戏。同遇汉文时，何人居贵位。
<br>
<br>　　卷364_20  「经檀道济故垒」刘禹锡
<br>
<br>　　万里长城坏，荒营野草秋。秣陵多士女，犹唱白符鸠。
<br>
<br>　　卷364_21  「伤段右丞（江湖旧游，南宫交代）」刘禹锡
<br>
<br>　　江海多豪气，朝廷有直声。何言马蹄下，一旦是佳城。
<br>
<br>　　卷364_22  「伤独孤舍人」刘禹锡
<br>
<br>　　昔别矜年少，今悲丧国华。远来同社燕，不见早梅花。
<br>
<br>　　卷364_23  「再伤庞尹」刘禹锡
<br>
<br>　　京兆归何处，章台空暮尘。可怜鸾镜下，哭杀画眉人。
<br>
<br>　　卷364_24  「敬酬微公见寄二首」刘禹锡
<br>
<br>　　凄凉沃州僧，憔悴柴桑宰。别来二十年，唯馀两心在。
<br>
<br>　　越江千里镜，越岭四时雪。中有逍遥人，夜深观水月。
<br>
<br>　　卷364_25  「鄂渚留别李二十一表臣大夫」刘禹锡
<br>
<br>　　高樯起行色，促柱动离声。欲问江深浅，应如远别情。
<br>
<br>　　卷364_26  「答表臣赠别二首」刘禹锡
<br>
<br>　　昔为瑶池侣，飞舞集蓬莱。今作江汉别，风雪一徘徊。
<br>
<br>　　嘶马立未还，行舟路将转。江头暝色深，挥袖依稀见。
<br>
<br>　　卷364_27  「始发鄂渚寄表臣二首」刘禹锡
<br>
<br>　　祖帐管弦绝，客帆西风生。回车已不见，犹听马嘶声。
<br>
<br>　　晓发柳林戍，遥城闻五鼓。忆与故人眠，此时犹晤语。
<br>
<br>　　卷364_28  「出鄂州界怀表臣二首」刘禹锡
<br>
<br>　　离席一挥杯，别愁今尚醉。迟迟有情处，却恨江帆驶。
<br>
<br>　　梦觉疑连榻，舟行忽千里。不见黄鹤楼，寒沙雪相似。
<br>
<br>　　卷364_29  「和游房公旧竹亭闻琴绝句」刘禹锡
<br>
<br>　　尚有竹间路，永无綦下尘。一闻流水曲，重忆餐霞人。
<br>
<br>　　卷364_30  「西州李尚书知愚与元武昌有旧远示二篇…继和二首」刘禹锡
<br>
<br>　　如何赠琴日，已是绝弦时。无复双金报，空馀挂剑悲。
<br>
<br>　　宝匣从此闲，朱弦谁复调。只应随玉树，同向土中销。
<br>
<br>　　卷364_31  「别苏州二首」刘禹锡
<br>
<br>　　三载为吴郡，临岐祖帐开。虽非谢桀黠，且为一裴回。
<br>
<br>　　流水阊门外，秋风吹柳条。从来送客处，今日自魂销。
<br>
<br>　　卷364_32  「罢和州游建康」刘禹锡
<br>
<br>　　秋水清无力，寒山暮多思。官闲不计程，遍上南朝寺。
<br>
<br>　　卷364_33  「九日登高」刘禹锡
<br>
<br>　　世路山河险，君门烟雾深。年年上高处，未省不伤心。
<br>
<br>　　卷364_34  「答柳子厚」刘禹锡
<br>
<br>　　年方伯玉早，恨比四愁多。会待休车骑，相随出W罗。
<br>
<br>　　卷364_35  「馆娃宫在旧郡西南砚石山前瞰姑苏台傍有采香…因赋二章」刘禹锡
<br>
<br>　　宫馆贮娇娃，当时意大夸。艳倾吴国尽，笑入楚王家。
<br>
<br>　　月殿移椒壁，天花代舜华。唯馀采香径，一带绕山斜。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
