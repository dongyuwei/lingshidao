<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷七十五
<br>
<br>　　卷75_1  「龙池篇」姜
<br>
<br>　　灵沼萦回邸第前，浴日涵春写曙天。始见龙台升凤阙，
<br>
<br>　　应如霄汉起神泉。石匮渚傍还启圣，桃李初生更有仙。
<br>
<br>　　欲化帝图从此受，正同河变一千年。
<br>
<br>　　卷75_2  「龙池篇」姜皎
<br>
<br>　　龙池初出此龙山，常经此地谒龙颜。日日芙蓉生夏水，
<br>
<br>　　年年杨柳变春湾。尧坛宝匣馀烟雾，舜海渔舟尚往还。
<br>
<br>　　愿似飘u五云影，从来从去九天关。
<br>
<br>　　卷75_3  「奉和圣制龙池篇」蔡孚
<br>
<br>　　帝宅王家大道边，神马潜龙涌圣泉。昔日昔时经此地，
<br>
<br>　　看来看去渐成川。歌台舞榭宜正月，柳岸梅洲胜往年。
<br>
<br>　　莫疑波上春云少，只为从龙直上天。
<br>
<br>　　卷75_4  「打球篇」蔡孚
<br>
<br>　　德阳宫北苑东头，云作高台月作楼。金锤玉蓥千金地，
<br>
<br>　　宝杖雕文七宝球。窦融一家三尚主，梁冀频封万户侯。
<br>
<br>　　容色由来荷恩顾，意气平生事侠游。共道用兵如断蔗，
<br>
<br>　　俱能走马入长楸。红鬣锦鬃风J骥，黄络青丝电紫骝。
<br>
<br>　　奔星乱下花场里，初月飞来画杖头。自有长鸣须决胜，
<br>
<br>　　能驰迅走满先筹。薄暮汉宫愉乐罢，还归尧室晓垂旒。
<br>
<br>　　卷75_5  「阮公体」徐晶
<br>
<br>　　秦王按剑怒，发卒戍龙沙。雄图尚未毕，海内已纷。
<br>
<br>　　黄尘暗天起，白日敛精华。唯见长城外，僵尸如乱麻。
<br>
<br>　　卷75_6  「同蔡孚五亭咏」徐晶
<br>
<br>　　章奏中京罢，云泉别业归。拂琴铺野席，牵柳挂朝衣。
<br>
<br>　　翡翠巢书幌，鸳鸯立钓矶。幽栖可怜处，春事满林扉。
<br>
<br>　　卷75_7  「蔡起居山亭」徐晶
<br>
<br>　　文史归休日，栖闲卧草亭。蔷薇一架紫，石竹数重青。
<br>
<br>　　垂露和仙药，烧香诵道经。莫将山水弄，持与世人听。
<br>
<br>　　卷75_8  「送友人尉蜀中」徐晶
<br>
<br>　　故友汉中尉，请为西蜀吟。人家多种橘，风土爱弹琴。
<br>
<br>　　水向昆明阔，山连大夏深。理闲无别事，时寄一登临。
<br>
<br>　　卷75_9  「赠温驸马汝阳王」徐晶
<br>
<br>　　畴昔承馀论，文章幸滥推。夜陪银汉赏，朝奉桂山词。
<br>
<br>　　梁邸调歌日，秦楼按舞时。登高频作赋，体物屡为诗。
<br>
<br>　　连骑长楸下，浮觞曲水湄。北堂留上客，南陌送佳期。
<br>
<br>　　忆昨陪临泛，于今阻宴私。再看冬雪满，三见夏花滋。
<br>
<br>　　都尉朝青阁，淮王侍紫墀。宁知倦游者，华发老京师。
<br>
<br>　　卷75_10  「边词」张敬忠
<br>
<br>　　五原春色旧来迟，二月垂杨未挂丝。
<br>
<br>　　即今河畔冰开日，正是长安花落时。
<br>
<br>　　卷75_11  「戏咏」张敬忠
<br>
<br>　　有意嫌兵部，专心望考功。谁知脚蹭蹬，几落省墙东。
<br>
<br>　　卷75_12  「题巴州光福寺楠木」史俊
<br>
<br>　　近郭城南山寺深，亭亭奇树出禅林。结根幽壑不知岁，
<br>
<br>　　耸干摩天凡几寻。翠色晚将岚气合，月光时有夜猿吟。
<br>
<br>　　经行绿叶望成盖，宴坐黄花长满襟。此木尝闻生豫章，
<br>
<br>　　今朝独秀在巴乡。凌霜不肯让松柏，作宇由来称栋梁。
<br>
<br>　　会待良工时一眄，应归法水作慈航。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
