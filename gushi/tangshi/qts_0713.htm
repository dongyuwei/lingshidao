<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百一十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百一十三
<br>
<br>　　卷713_1  「陈情献中丞」喻坦之
<br>
<br>　　孤拙竟何营，徒希折桂名。始终谁肯荐，得失自难明。
<br>
<br>　　贡乏雄文献，归无瘠土耕。沧江长发梦，紫陌久惭行。
<br>
<br>　　意纵求知切，才惟惧鉴精。五言非琢玉，十载看迁莺。
<br>
<br>　　取进心甘钝，伤嗟骨每惊。尘襟痕积泪，客鬓白新茎。
<br>
<br>　　顾盼身堪教，吹嘘羽觉生。依门情转切，荷德力须倾。
<br>
<br>　　奖善犹怜贡，垂恩必不轻。从兹便提挈，云路自生荣。
<br>
<br>　　卷713_2  「长安雪后」喻坦之
<br>
<br>　　碧落云收尽，天涯雪霁时。草开当井地，树折带巢枝。
<br>
<br>　　野渡滋寒麦，高泉涨禁池。遥分丹阙出，迥对上林宜。
<br>
<br>　　宿片攀檐取，凝花就砌窥。气凌禽翅束，冻入马蹄危。
<br>
<br>　　北想连沙漠，南思极海涯。冷光兼素彩，向暮朔风吹。
<br>
<br>　　卷713_3  「送友人游东川」喻坦之
<br>
<br>　　食尽须分散，将行几愿留。春兼三月闰，人拟半年游。
<br>
<br>　　风俗同吴地，山川拥梓州。思君登栈道，猿啸始应愁。
<br>
<br>　　卷713_4  「题樟亭驿楼」喻坦之
<br>
<br>　　危槛倚山城，风帆槛外行。日生沧海赤，潮落浙江清。
<br>
<br>　　秋晚遥峰出，沙干细草平。西陵烟树色，长见伍员情。
<br>
<br>　　卷713_5  「大梁送友人东游」喻坦之
<br>
<br>　　自古东西路，舟车此地分。河声梁苑夜，草色楚田曛。
<br>
<br>　　雁已多南去，蝉犹在此闻。圣朝无谏猎，何计谒明君。
<br>
<br>　　卷713_6  「送友人游蜀」喻坦之
<br>
<br>　　为儒早得名，为客不忧程。春尽离丹阙，花繁到锦城。
<br>
<br>　　雪消巴水涨，日上剑关明。预想回来树，秋蝉已数声。
<br>
<br>　　卷713_7  「留别友人书斋」喻坦之
<br>
<br>　　相见不相睽，一留日已西。轩凉庭木大，巷僻鸟巢低。
<br>
<br>　　背俗修琴谱，思家话药畦。卜邻期太华，同上上方梯。
<br>
<br>　　卷713_8  「题耿处士林亭」喻坦之
<br>
<br>　　身向闲中老，生涯本豁然。草堂山水下，渔艇鸟花边。
<br>
<br>　　窥井猿兼鹿，啼林鸟杂蝉。何时人事了，依此亦高眠。
<br>
<br>　　卷713_9  「商於逢友人」喻坦之
<br>
<br>　　行役何时了，年年骨肉分。春风来汉棹，雪路入商云。
<br>
<br>　　水险溪难定，林寒鸟异群。相逢聊坐石，啼语中闻。
<br>
<br>　　卷713_10  「灞上逢故人」喻坦之
<br>
<br>　　花落杏园枝，驱车问路岐。人情谁可会，身事自堪疑。
<br>
<br>　　岳雨狂雷送，溪槎涨水吹。家山如此景，几处不相随。
<br>
<br>　　卷713_11  「发浙江」喻坦之
<br>
<br>　　岛屿遍含烟，烟中济大川。山城犹转漏，沙浦已摇船。
<br>
<br>　　海曙霞浮日，江遥水合天。此时空阔思，翻想涉穷边。
<br>
<br>　　卷713_12  「晚泊盱眙」喻坦之
<br>
<br>　　广苇夹深流，萧萧到海秋。宿船横月浦，惊鸟绕霜洲。
<br>
<br>　　云湿淮南树，笳清泗水楼。徒悬乡国思，羁迹尚东游。
<br>
<br>　　卷713_13  「归江南」喻坦之
<br>
<br>　　归日值江春，看花过楚津。草晴虫网遍，沙晓浪痕新。
<br>
<br>　　莲叶初浮水，鸥雏已狎人。渔心惭未遂，空厌路岐尘。
<br>
<br>　　卷713_14  「代北言怀」喻坦之
<br>
<br>　　困马榆关北，那堪落景催。路行沙不绝，风与雪兼来。
<br>
<br>　　草得春犹白，鸿侵夏始回。行人莫远入，戍角有馀哀。
<br>
<br>　　卷713_15  「春游曲江」喻坦之
<br>
<br>　　误入杏花尘，晴江一看春。菰蒲虽似越，骨肉且非秦。
<br>
<br>　　曲岸藏翘鹭，垂杨拂跃鳞。徒怜汀草色，未是醉眠人。
<br>
<br>　　卷713_16  「和范秘书宿省中作」喻坦之
<br>
<br>　　清省宜寒夜，仙才称独吟。钟来宫转漏，月过阁移阴。
<br>
<br>　　鹤避灯前尽，芸高幄外深。想知因此兴，暂动忆山心。
<br>
<br>　　卷713_17  「寄华阴姚少府」喻坦之
<br>
<br>　　泰华当公署，为官兴可知。砚和青霭冻，帘对白云垂。
<br>
<br>　　峻掌光浮日，危莲影入池。料于三考内，应惜德音移。
<br>
<br>　　卷713_18  「晚泊富春寄友人」喻坦之
<br>
<br>　　江钟寒夕微，江鸟望巢飞。木落山城出，潮生海棹归。
<br>
<br>　　独吟霜岛月，谁寄雪天衣。此别三千里，关西信更稀。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
