<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百一十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百一十六
<br>
<br>　　卷816_1  「奉酬袁使君高春游Wo峰兰若见怀」皎然
<br>
<br>　　Wo中峰近，高奇古人遗。常欲乞此地，养松挂藤丝。
<br>
<br>　　昨闻双旌出，一川花满时。恨无翔云步，远赴关山期。
<br>
<br>　　跻险与谁赏，折芳应自怡。遥知忘归趣，喜得春景迟。
<br>
<br>　　已见郢人唱，新题石门诗。
<br>
<br>　　卷816_2  「答裴济从事」皎然
<br>
<br>　　迟迟云鹤意，奋翅知有期。三秉纲纪局，累登清白资。
<br>
<br>　　应怀青塘居，蕙草没前墀。旧月照秋水，废田留故陂。
<br>
<br>　　至今高风在，为君吹桂枝。昨逢洞庭客，果得故人诗。
<br>
<br>　　何异王内史，来招道林师。欲携山侣出，难与白云辞。
<br>
<br>　　卷816_3  「白云上人精舍寻杼山禅师兼示崔子向何山道上人」皎然
<br>
<br>　　望远涉寒水，怀人在幽境。为高皎皎姿，及爱苍苍岭。
<br>
<br>　　果见栖禅子，潺灌真顶。积疑一念破，澄息万缘静。
<br>
<br>　　世事花上尘，惠心空中境。清闲诱我性，遂使肠虑屏。
<br>
<br>　　许共林客游，欲从山王请。木栖无名树，水汲忘机井。
<br>
<br>　　持此一日高，未肯谢箕颍。夕霁山态好，空月生俄顷。
<br>
<br>　　识妙聆细泉，悟深涤清茗。此心谁得失，笑向西林永。
<br>
<br>　　卷816_4  「酬薛员外谊苦热行见寄」皎然
<br>
<br>　　六月金数伏，兹辰日在庚。炎曦烁肌肤，毒雾昏性情。
<br>
<br>　　安得奋轻翮，超遥出云征。不知天地心，如何匠生成。
<br>
<br>　　火德烧百卉，瑶草不及荣。省客当此时，忽贻怀中琼。
<br>
<br>　　捧玩烦袂涤，啸歌美风生。迟君佐元气，调使四序平。
<br>
<br>　　中令霜不祓，大馀气常贞。江南诗骚客，休吟苦热行。
<br>
<br>　　卷816_5  「采实心竹杖寄赠李萼侍御」皎然
<br>
<br>　　竹杖裁碧鲜，步林赏高直。实心去内矫，全节无外饰。
<br>
<br>　　行药聊自持，扶危资尔力。初生在榛莽，孤秀岂封殖。
<br>
<br>　　干雪不死枝，赠君期君识。
<br>
<br>　　卷816_6  「酬薛员外谊见戏一首」皎然
<br>
<br>　　方知正始作，丽掩碧云诗。文彩盈怀袖，风规发咏思。
<br>
<br>　　遗弓逢大敌，摩垒怯偏师。频有移书让，多惭系组迟。
<br>
<br>　　浅才迂且拙，虚誉喜还疑。犹倚披沙鉴，长歌向子期。
<br>
<br>　　卷816_7  「奉酬李中丞洪湖州西亭即事见寄兼呈吴冯处士…长史」皎然
<br>
<br>　　爱君溪上住，迟月开前扃。山火照书卷，野风吹酒瓶。
<br>
<br>　　为谁留此物，意在眼中青。樵子逗烟墅，渔翁宿沙汀。
<br>
<br>　　主人非楚客，莫谩讥独醒。宿昔邢城功，道高心已冥。
<br>
<br>　　贪将到处士，放醉乌家亭。
<br>
<br>　　卷816_8  「苕溪草堂自大历三年夏新营洎秋及春…四十三韵」皎然
<br>
<br>　　万虑皆可遗，爱山情不易。自从东溪住，始与人群隔。
<br>
<br>　　应物非宿心，遗身是吾策。先民崆峒子，沦景事金液。
<br>
<br>　　绮里犹近名，於陵未泯迹。吾师逆流教，禅隐殊古昔。
<br>
<br>　　洗足临潺，销声寄松柏。缃荷采堪服，柔草持可席。
<br>
<br>　　道心制野猿，法语授幽客。境净万象真，寄目皆有益。
<br>
<br>　　原上无情花，山中听经石。竹生自萧散，云性常洁白。
<br>
<br>　　却见羁世人，远高摩霄翮。达贤观此意，烦想遂冰蘖。
<br>
<br>　　伊予战苦胜，览境情不溺。智以动念昏，功由无心积。
<br>
<br>　　形骸尔何有，生死谁所戚。为与胜悟冥，不忧颓龄迫。
<br>
<br>　　春风自骀荡，禅地常阒寂。掷札成柳枝，溉瓶养泉脉。
<br>
<br>　　道人知止足，盥漱聊自适。学外见古贤，颇令我心惕。
<br>
<br>　　眇绵云官世，梦幻羽陵籍。鬼徒相矜，九原谁家宅。
<br>
<br>　　俗情封浅近，至理昧尧跖。蹈善嗟沈冥，履仁伤堙厄。
<br>
<br>　　匠心圣亦尤，攻异天见责。试以慧眼观，斯言谅可觌。
<br>
<br>　　外事非吾道，忘缘倦所历。中宵废耳目，形静神不役。
<br>
<br>　　色天夜清迥，花漏时滴沥。东风吹杉梧，幽月到石壁。
<br>
<br>　　此中一悟心，可与千载敌。故交徒好我，筐中无咫尺。
<br>
<br>　　潘生入空门，祖师传秘赜。汤子自天德，精诣功不僻。
<br>
<br>　　放世与成名，两图在所择。吾高鸱夷子，身退无瑕摘。
<br>
<br>　　吾嘉鲁仲连，功成弃璧。二贤兼彼才，晚节何感激。
<br>
<br>　　不然作山计，改服我下泽。君隳元亮冠，我脱潜师屐。
<br>
<br>　　倚卧高松根，共逃金闺籍。
<br>
<br>　　卷816_9  「答裴集、阳伯明二贤各垂赠二十韵今以一章用酬两作」皎然
<br>
<br>　　知音如琼枝，天生为予有。攀折若无阶，何殊天上柳。
<br>
<br>　　裴生清通嗣，阳子盛德后。诗名比元长，赋体凌延寿。
<br>
<br>　　珠生骊龙颔，或生灵蛇口。何似双琼章，英英曜吾手。
<br>
<br>　　白日不可污，清源肯容垢。持此山上心，待君忘情友。
<br>
<br>　　且伴丘壑赏，未随名宦诱。坐石代琼茵，制荷捐艾绶。
<br>
<br>　　清宵集我寺，烹茗开禅牖。发论教可垂，正文言不朽。
<br>
<br>　　白云供诗用，清吹生座右。不嫌逸令醉，莫试仙壶酒。
<br>
<br>　　皎皎寻阳隐，千年可为偶。一从汉道平，世事无纷纠。
<br>
<br>　　星文齐七政，天轴明二斗。召士扬弓旌，知君在林薮。
<br>
<br>　　莫学颍阳子，请师高山叟。出处藩我君，还来会阜。
<br>
<br>　　卷816_10  「答豆卢居士春夜游东园见怀」皎然
<br>
<br>　　春意赏不足，承夕步东园。事表精虑远，月中华木繁。
<br>
<br>　　开襟寄清景，遐想属空门。安得{芳屣，看君幽径萱。
<br>
<br>　　卷816_11  「寄崔万芳夔」皎然
<br>
<br>　　气杀高隼击，惜芳步寒林。风摇苍琅根，霜剪Jy9心。
<br>
<br>　　归思忽眇眇，佳气亦沉沉。我身岂遐远，如隔湘汉深。
<br>
<br>　　事迩智莫及，愿乖情不任。迟君忘言侣，一笑开吾襟。
<br>
<br>　　卷816_12  「访朱放山人」皎然
<br>
<br>　　野人未相识，何处异乡隔。昨逢云阳信，教向云阳觅。
<br>
<br>　　空闻天上风，飘u不可觌。应非矍铄翁，或是沧浪客。
<br>
<br>　　早晚从我游，共携春山策。
<br>
<br>　　卷816_13  「晚冬废溪东寺怀李司直纵」皎然
<br>
<br>　　废溪无人迹，益见离思深。归来始昨日，恍惚惊岁阴。
<br>
<br>　　清想属遥夜，圆景当空林。宿昔月未改，何如故人心。
<br>
<br>　　游从间芳趾，摇落栖寒岑。眇眇湖上别，含情初至今。
<br>
<br>　　道流安寂寞，世路倦岖簟４艘庥谁见，怀贤独难任。
<br>
<br>　　徽声反冥默，夕籁何哀吟。禅念破离梦，吾师诫援琴。
<br>
<br>　　耿耿已及旦，曷由开此襟。幽期谅未偶，胜境徒自寻。
<br>
<br>　　安得西归云，因之传素音。
<br>
<br>　　卷816_14  「兵后与故人别，予西上，至今在扬楚，因有是寄」皎然
<br>
<br>　　日月不相待，思君魂屡惊。草玄寄扬子，作赋得芜城。
<br>
<br>　　温温独游迹，遥遥相望情。淮上春草歇，楚子秋风生。
<br>
<br>　　辟士天下尽，君何独屏营。运开应佐世，业就可成名。
<br>
<br>　　谁借楚山住，年年事耦耕。
<br>
<br>　　卷816_15  「因游支硎寺寄邢端公」皎然
<br>
<br>　　大厦资多士，抡材得豫章。清门推问望，早岁骋康庄。
<br>
<br>　　作用方开物，声名久擅场。丹延分塞郡，宿昔领戎行。
<br>
<br>　　始驭屏星乘，旋阴蔽棠。朝端瞻鹗立，关右仰鹰扬。
<br>
<br>　　威令兼宁朔，英声重护羌。三军成父子，杂虏避封疆。
<br>
<br>　　身执金吾贵，时遭宝运昌。雍容持汉槊，肃穆卫周堂。
<br>
<br>　　排难知臣节，攻疑定国章。一言明大义，千载揖休光。
<br>
<br>　　践职勋庸列，修躬志行彰。优游应慕陆，止足定师张。
<br>
<br>　　中怀殊政，南州伫小康。仁为桂江雨，威是柏台霜。
<br>
<br>　　謇谔言无隐，公忠祸不防。谴深辞紫禁，恩在副朱方。
<br>
<br>　　切玉锋休淬，垂天翅罢翔。论文征贾马，述隐许求羊。
<br>
<br>　　肘后看金碧，腰间笑水苍。诗题白羽扇，酒挈绿油囊。
<br>
<br>　　旷达机何有，深沈器莫量。时应登古寺，佳趣在春冈。
<br>
<br>　　止水平香砌，鲜云满石床。山情何寂乐，尘世自飞扬。
<br>
<br>　　已遇炉峰社，还思缉蕙房。外心亲地主，内学事空王。
<br>
<br>　　花会宜春浅，禅游喜夜凉。高明依月境，萧散蹑庭芳。
<br>
<br>　　得道殊秦佚，隳名似楚狂。馀生于此足，不欲返韶阳。
<br>
<br>　　卷816_16  「同诸公奉侍祭岳渎使大理卢幼平自会稽回经平望…不至」皎然
<br>
<br>　　望祀崇周典，皇华出汉庭。紫泥颁会计，玄酒荐芳馨。
<br>
<br>　　圣虑多虔肃，斋心合至灵。占祥刊史竹，筮日数尧q.
<br>
<br>　　礼秩加新命，朝章笃理刑。敷诚通北阙，遗爱在南亭。
<br>
<br>　　苕水思曾泛，矶山忆重经。清风门客仰，佳颂国人听。
<br>
<br>　　攀桂留卿月，征文待使星。春郊回驷牡，遥识故林青。
<br>
<br>　　卷816_17  「早秋桐庐思归示道谚上人」皎然
<br>
<br>　　桐江秋信早，忆在故山时。静夜风鸣磬，无人竹扫墀。
<br>
<br>　　猿来触净水，鸟下啄寒梨。可即关吾事，归心自有期。
<br>
<br>　　卷816_18  「劳劳山居寄呈吴处士」皎然
<br>
<br>　　山事由来别，只应中老身。寒园扫绽栗，秋浪拾干薪。
<br>
<br>　　领鹤闲书竹，夸云笑向人。俗家相去远，野水作东邻。
<br>
<br>　　卷816_19  「寄报德寺从上人（鼓吹山在寺西）」皎然
<br>
<br>　　宗流许身子，物表养高闲。空色清凉寺，秋声鼓吹山。
<br>
<br>　　看心水磬后，行道雨花间。七叶翻章句，时时启义关。
<br>
<br>　　卷816_20  「山中月夜寄无锡长官」皎然
<br>
<br>　　湖上凉风早，双峰月色秋。遥知秣陵令，今夜在西楼。
<br>
<br>　　别叶萧萧下，含霜处处流。如何共清景，异县不同游。
<br>
<br>　　卷816_21  「奉贺颜使君真卿二十八郎隔绝自河北远归」皎然
<br>
<br>　　相失值氛烟，才应掌上年。久离惊貌长，多难喜身全。
<br>
<br>　　比信尚书重，如威太守怜。满庭看玉树，更有一枝连。
<br>
<br>　　卷816_22  「题湖上兰若示清会上人」皎然
<br>
<br>　　峰心惠忍寺，嵊顶谢公山。何似南湖近，芳洲一亩间。
<br>
<br>　　意中云木秀，事外水堂闲。永日无人到，时看独鹤还。
<br>
<br>　　卷816_23  「秋宵书事寄吴凭处士」皎然
<br>
<br>　　真性在方丈，寂寥无四邻。秋天月色正，清夜道心真。
<br>
<br>　　大梦观前事，浮名悟此身。不知庭树意，荣落感何人。
<br>
<br>　　卷816_24  「题山壁示道维上人」皎然
<br>
<br>　　独居何意足，山色在前门。身野长无事，心冥自不言。
<br>
<br>　　闲行数乱竹，静坐照清源。物外从知少，禅徒不耐烦。
<br>
<br>　　卷816_25  「晚秋登佛川南峰怀裴例」皎然
<br>
<br>　　登岭望落日，眇然伤别魂。亭皋秋色遍，游子在荆门。
<br>
<br>　　世故东西客，山空断续猿。此心谁复见，寂寞偶芳荪。
<br>
<br>　　卷816_26  「访陆处士羽（一作访陆羽处士不遇）」皎然
<br>
<br>　　太湖东西路，吴主古山前。所思不可见，归鸿自翩翩。
<br>
<br>　　何山赏春茗，何处弄春泉。莫是沧浪子，悠悠一钓船。
<br>
<br>　　卷816_27  「酬李侍御萼题看心道场赋以眉毛肠心牙等五字（得牙字）」皎然
<br>
<br>　　我法从谁悟，心师是贯花。三尘观种子，一雨发萌牙。
<br>
<br>　　定起轮灯缺，宵分印月斜。了空如藏史，始肯会禅家。
<br>
<br>　　卷816_28  「酬姚补阙南仲云溪馆中戏题随书见寄（一作清江诗）」皎然
<br>
<br>　　寺溪临使府，风景借仁祠。补衮周官贵，能名汉主思。
<br>
<br>　　卧云知独处，望月忆同时。忽枉缄中赠，琼瑶满手持。
<br>
<br>　　卷816_29  「春夜期裴都曹济集心上人院不至」皎然
<br>
<br>　　东林期隐吏，日月为虚盈。远望浮云隔，空怜定水清。
<br>
<br>　　逍遥方外侣，荏苒府中情。渐听寒@发，渊渊在郡城。
<br>
<br>　　卷816_30  「和裴少府怀京兄弟」皎然
<br>
<br>　　宦游三楚外，家在五陵原。凉夜多归梦，秋风满故园。
<br>
<br>　　北书无远信，西候独伤魂。空念青门别，殷勤岐路言。
<br>
<br>　　卷816_31  「和阎士和望池月答人」皎然
<br>
<br>　　片月忽临池，双蛾忆画时。光浮空似粉，影散不成眉。
<br>
<br>　　孤枕应惊梦，寒林正入帷。情知两处望，莫怨独相思。
<br>
<br>　　卷816_32  「遥和尘外上人与陆澧夜集山寺问涅义兼赏陆生文卷」皎然
<br>
<br>　　共是竹林贤，心从贝叶传。说经看月喻，开卷爱珠连。
<br>
<br>　　清净遥城外，萧疏古塔前。应随北山子，高顶枕云眠。
<br>
<br>　　卷816_33  「春日和卢使君幼平开元寺听妙奘上人讲」皎然
<br>
<br>　　仁圣垂文在，虚空日月悬。陵迟追哲匠，宗旨发幽诠。
<br>
<br>　　法受诸侯请，心教四子传。春生雪山草，香下棘林天。
<br>
<br>　　顾我从今日，闻经悟宿缘。凉山万里去，应为教犹偏。
<br>
<br>　　卷816_34  「答李侍御问」皎然
<br>
<br>　　入道曾经离乱前，长干古寺住多年。爱贫唯制莲花足，
<br>
<br>　　取性闲书树叶篇。自笑不归看石榜，谁高无事弄苔泉。
<br>
<br>　　身外空名何足问，吾心已出第三禅。
<br>
<br>　　卷816_35  「奉酬李员外使君嘉v苏台屏营居春首有怀」皎然
<br>
<br>　　昔岁为邦初未识，今朝休沐始相亲。移家水巷贫依静，
<br>
<br>　　种柳风窗欲占春。诗思先邀乌府客，山情还访白楼人。
<br>
<br>　　登临许作烟霞伴，高在方袍间幅巾。
<br>
<br>　　卷816_36  「和李舍人使君纾题云明府道室」皎然
<br>
<br>　　许令如今道姓云，曾经西岳事桐君。流霞手把应怜寿，
<br>
<br>　　黄鹤心期拟作群。金时教弟子检，砂床不遣世人闻。
<br>
<br>　　桂阳亦是神仙守，分别无嗟两地分。
<br>
<br>　　卷816_37  「奉和陆中丞使君长源寒食日作」皎然
<br>
<br>　　寒食江天气最清，庾公晨望动高情。因逢内火千家静，
<br>
<br>　　便睹行春万木荣。深浅山容飞雨细，萦纡水态拂云轻。
<br>
<br>　　腰章本郡谁相似，数日临人政已成。
<br>
<br>　　卷816_38  「奉酬袁使君送陆灞却回期道寺院」皎然
<br>
<br>　　欲别湖上客，暮期西林还。高歌风音表，放舟月色间。
<br>
<br>　　更人莫报夜，禅阁本无关。
<br>
<br>　　卷816_39  「招韩武康章」皎然
<br>
<br>　　山僧虽不饮，酤酒引陶潜。此意无人别，多为俗士嫌。
<br>
<br>　　卷816_40  「秋居法华寺下院望高顶赠如献上人」皎然
<br>
<br>　　峰色秋天见，松声静夜闻。影孤长不出，行道在寒云。
<br>
<br>　　卷816_41  「赠韦早陆羽」皎然
<br>
<br>　　只将陶与谢，终日可忘情。不欲多相识，逢人懒道名。
<br>
<br>　　卷816_42  「戏呈薛彝」皎然
<br>
<br>　　山僧不厌野，才子会须狂。何处销君兴，春风摆绿杨。
<br>
<br>　　卷816_43  「赠颜主簿」皎然
<br>
<br>　　汉家仪礼盛，名教出诸颜。更见尚书后，能文在子山。
<br>
<br>　　卷816_44  「赠融上人」皎然
<br>
<br>　　常爱西林寺，池中月出时。芭蕉一片叶，书取寄吾师。
<br>
<br>　　卷816_45  「听寒更寄朱兵曹巨川」皎然
<br>
<br>　　欹枕听寒更，寒更发还住。一夜千万声，几声到君处。
<br>
<br>　　卷816_46  「早春书怀寄李少府仲宣」皎然
<br>
<br>　　早年初问法，因悟目中花。忽值胡雏起，芟夷若乱麻。
<br>
<br>　　脱身投彼岸，吊影念生涯。迹与空门合，心将世路赊。
<br>
<br>　　东田已芜没，南涧益伤嗟。崇替惊人事，凋残感物华。
<br>
<br>　　知君过我里，惆怅旧烟霞。
<br>
<br>　　卷816_47  「赠和评事判官」皎然
<br>
<br>　　廷评年少法家流，心似澄江月正秋。学究天人知远识，
<br>
<br>　　权分盐铁许良筹。春风忆酒乌家近，好月论禅谢寺幽。
<br>
<br>　　清白比来谁见赏，怜君独有富人侯。
<br>
<br>　　卷816_48  「酬秦系山人题赠」皎然
<br>
<br>　　云林出空乌未归，松吹时飘雨浴衣。
<br>
<br>　　石语花愁徒自诧，吾心见境尽为非。
<br>
<br>　　卷816_49  「酬秦系山人戏赠」皎然
<br>
<br>　　正论禅寂忽狂歌，莫是尘心颠倒多。
<br>
<br>　　白足行花曾不染，黄囊贮酒欲如何。
<br>
<br>　　卷816_50  「贻李汤」皎然
<br>
<br>　　茅氏常论七真记，壶公爱说三山事。宁知梅福在人间，
<br>
<br>　　独为苍生作仙吏。日服丹砂骨自清，肤如冰雪心更明。
<br>
<br>　　山中玉笋是仙药，袖里素书题养生。愿随黄鹤一轻举，
<br>
<br>　　仰望青霄独延伫。平生好骏君已知，何必山阴访王许。
<br>
<br>　　卷816_51  「述祖德赠湖上诸沈」皎然
<br>
<br>　　我祖文章有盛名，千年海内重嘉声。雪飞梁苑操奇赋，
<br>
<br>　　春发池塘得佳句。世业相承及我身，风流自谓过时人。
<br>
<br>　　初看甲乙矜言语，对客偏能鸲鹆舞。饱用黄金无所求，
<br>
<br>　　长裾曳地干王侯。一朝金尽长裾裂，吾道不行计亦拙。
<br>
<br>　　岁晚高歌悲苦寒，空堂危坐百忧攒。昔时轩盖金陵下，
<br>
<br>　　何处不传沈与谢。绵绵芳籍至今闻，眷眷通宗有数君。
<br>
<br>　　谁见予心独飘泊，依山寄水似浮云。
<br>
<br>　　卷816_52  「舟行怀阎士和」皎然
<br>
<br>　　二月湖南春草遍，横山渡口花如霰。
<br>
<br>　　相思一日在孤舟，空见归云两三片。
<br>
<br>　　卷816_53  「赠张道士」皎然
<br>
<br>　　玉京真子名太一，因服日华心如日。
<br>
<br>　　此心不许世人知，只向仙宫未曾出。
<br>
<br>　　卷816_54  「戏呈吴冯」皎然
<br>
<br>　　世人不知心是道，只言道在他方妙。
<br>
<br>　　还如瞽者望长安，长安在西向东笑。
<br>
<br>　　卷816_55  「宿山寺寄李中丞洪」皎然
<br>
<br>　　偶来中峰宿，闲坐见真境。寂寂孤月心，亭亭圆泉影。
<br>
<br>　　□□□满山，花落始知静。从他半夜愁猿惊，
<br>
<br>　　不废此心长杳冥。
<br>
<br>　　卷816_56  「戏赠吴冯」皎然
<br>
<br>　　予读古人书，遂识古人面。不是识古人，邪正心自见。
<br>
<br>　　贵义轻财求俗誉，一钱与人便骄倨。昨朝为火今为冰，
<br>
<br>　　此道非君独抚膺。
<br>
<br>　　卷816_57  「感兴赠乌程李明府伯宜兼简诸秀才」皎然
<br>
<br>　　门前岘山近，无路可登陟。徒爱岘山高，仰之常叹息。
<br>
<br>　　不如松与桂，生在重岩侧。
<br>
<br>　　卷816_58  「晚秋宿李军道所居」皎然
<br>
<br>　　清溪路不遥，都尉每相招。落日休戎马，秋风罢射雕。
<br>
<br>　　X花生野径，柏实满寒条。永夜依山府，禅心共寂寥。
<br>
<br>　　卷816_59  「送陆判官归杭州」皎然
<br>
<br>　　芳草潜州路，乘轺忆再旋。馀花故林下，残月旧池边。
<br>
<br>　　峰色云端寺，潮声海上天。明朝富春渚，应见谢公船。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
