<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百七十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百七十二
<br>
<br>　　卷172_1  「安陆白兆山桃花岩寄刘侍御绾（作春归桃花岩贻许侍御）」李白
<br>
<br>　　云卧三十年，好闲复爱仙。蓬壶虽冥绝，鸾鹤心悠然。
<br>
<br>　　归来桃花岩，得憩云窗眠。对岭人共语，饮潭猿相连。
<br>
<br>　　时升翠微上，邈若罗浮巅。两岑抱东壑，一嶂横西天。
<br>
<br>　　树杂日易隐，崖倾月难圆。芳草换野色，飞萝摇春烟。
<br>
<br>　　入远构石室，选幽开上田。独此林下意，杳无区中缘。
<br>
<br>　　永辞霜台客，千载方来旋。
<br>
<br>　　卷172_2  「淮南卧病书怀，寄蜀中赵征君蕤」李白
<br>
<br>　　吴会一浮云，飘如远行客。功业莫从就，岁光屡奔迫。
<br>
<br>　　良图俄弃捐，衰疾乃绵剧。古琴藏虚匣，长剑挂空壁。
<br>
<br>　　楚冠怀钟仪，越吟比庄舄。国门遥天外，乡路远山隔。
<br>
<br>　　朝忆相如台，夜梦子云宅。旅情初结缉，秋气方寂历。
<br>
<br>　　风入松下清，露出草间白。故人不可见，幽梦谁与适。
<br>
<br>　　寄书西飞鸿，赠尔慰离析。
<br>
<br>　　卷172_3  「寄弄月溪吴山人」李白
<br>
<br>　　尝闻庞德公，家住洞湖水。终身栖鹿门，不入襄阳市。
<br>
<br>　　夫君弄明月，灭景清淮里。高踪邈难追，可与古人比。
<br>
<br>　　清扬杳莫睹，白云空望美。待我辞人间，携手访松子。
<br>
<br>　　卷172_4  「秋山寄卫尉张卿及王征君」李白
<br>
<br>　　何以折相赠，白花青桂枝。月华若夜雪，见此令人思。
<br>
<br>　　虽然剡溪兴，不异山阴时。明发怀二子，空吟招隐诗。
<br>
<br>　　卷172_5  「望终南山，寄紫阁隐者」李白
<br>
<br>　　出门见南山，引领意无限。秀色难为名，苍翠日在眼。
<br>
<br>　　有时白云起，天际自舒卷。心中与之然，托兴每不浅。
<br>
<br>　　何当造幽人，灭迹栖绝t.
<br>
<br>　　卷172_6  「夕霁杜陵登楼，寄韦繇」李白
<br>
<br>　　浮阳灭霁景，万物生秋容。登楼送远目，伏槛观群峰。
<br>
<br>　　原野旷超缅，关河纷杂重。清晖映竹日，翠色明云松。
<br>
<br>　　蹈海寄遐想，还山迷旧踪。徒然迫晚暮，未果谐心胸。
<br>
<br>　　结桂空伫立，折麻恨莫从。思君达永夜，长乐闻疏钟。
<br>
<br>　　卷172_7  「秋夜宿龙门香山寺奉寄王方城十七丈奉国莹上…幼成令问」李白
<br>
<br>　　朝发汝海东，暮栖龙门中。水寒夕波急，木落秋山空。
<br>
<br>　　望极九霄迥，赏幽万壑通。目皓沙上月，心清松下风。
<br>
<br>　　玉斗横网户，银河耿花宫。兴在趣方逸，欢馀情未终。
<br>
<br>　　凤驾忆王子，虎溪怀远公。桂枝坐萧瑟，棣华不复同。
<br>
<br>　　流恨寄伊水，盈盈焉可穷。
<br>
<br>　　卷172_8  「春日独坐，寄郑明府」李白
<br>
<br>　　燕麦青青游子悲，河堤弱柳郁金枝。长条一拂春风去，
<br>
<br>　　尽日飘扬无定时。我在河南别离久，那堪坐此对窗牖。
<br>
<br>　　情人道来竟不来，何人共醉新丰酒。
<br>
<br>　　卷172_9  「寄淮南友人」李白
<br>
<br>　　红颜悲旧国，青岁歇芳洲。不待金门诏，空持宝剑游。
<br>
<br>　　海云迷驿道，江月隐乡楼。复作淮南客，因逢桂树留。
<br>
<br>　　卷172_10  「沙丘城下寄杜甫」李白
<br>
<br>　　我来竟何事，高卧沙丘城。城边有古树，日夕连秋声。
<br>
<br>　　鲁酒不可醉，齐歌空复情。思君若汶水，浩荡寄南征。
<br>
<br>　　卷172_11  「闻丹丘子于城北营石门幽居中有高凤遗迹仆离群…以寄之」李白
<br>
<br>　　春华沧江月，秋色碧海云。离居盈寒暑，对此长思君。
<br>
<br>　　思君楚水南，望君淮山北。梦魂虽飞来，会面不可得。
<br>
<br>　　畴昔在嵩阳，同衾卧羲皇。绿萝笑簪绂，丹壑贱岩廊。
<br>
<br>　　晚途各分析，乘兴任所适。仆在雁门关，君为峨眉客。
<br>
<br>　　心悬万里外，影滞两乡隔。长剑复归来，相逢洛阳陌。
<br>
<br>　　陌上何喧喧，都令心意烦。迷津觉路失，托势随风翻。
<br>
<br>　　以兹谢朝列，长啸归故园。故园恣闲逸，求古散缥帙。
<br>
<br>　　久欲入名山，婚娶殊未毕。人生信多故，世事岂惟一。
<br>
<br>　　念此忧如焚，怅然若有失。闻君卧石门，宿昔契弥敦。
<br>
<br>　　方从桂树隐，不羡桃花源。高风起遐旷，幽人迹复存。
<br>
<br>　　松风清瑶瑟，溪月湛芳樽。安居偶佳赏，丹心期此论。
<br>
<br>　　卷172_12  「淮阴书怀，寄王宗成（一作王宗城）」李白
<br>
<br>　　沙墩至梁苑，二十五长亭。大舶夹双橹，中流鹅鹳鸣。
<br>
<br>　　云天扫空碧，川岳涵馀清。飞凫从西来，适与佳兴并。
<br>
<br>　　眷言王乔舄，婉娈故人情。复此亲懿会，而增交道荣。
<br>
<br>　　沿洄且不定，飘忽怅徂征。暝投淮阴宿，欣得漂母迎。
<br>
<br>　　斗酒烹黄鸡，一餐感素诚。予为楚壮士，不是鲁诸生。
<br>
<br>　　有德必报之，千金耻为轻。缅书羁孤意，远寄棹歌声。
<br>
<br>　　卷172_13  「闻王昌龄左迁龙标，遥有此寄」李白
<br>
<br>　　杨花落尽子规啼，闻道龙标过五溪。
<br>
<br>　　我寄愁心与明月，随风直到夜郎西。
<br>
<br>　　卷172_14  「寄王屋山人孟大融」李白
<br>
<br>　　我昔东海上，劳山餐紫霞。亲见安期公，食枣大如瓜。
<br>
<br>　　中年谒汉主，不惬还归家。朱颜谢春辉，白发见生涯。
<br>
<br>　　所期就金液，飞步登云车。愿随夫子天坛上，
<br>
<br>　　闲与仙人扫落花。
<br>
<br>　　卷172_15  「忆旧游，寄谯郡元参军」李白
<br>
<br>　　忆昔洛阳董糟丘，为余天津桥南造酒楼。
<br>
<br>　　黄金白璧买歌笑，一醉累月轻王侯。海内贤豪青云客，
<br>
<br>　　就中与君心莫逆。迥山转海不作难，倾情倒意无所惜。
<br>
<br>　　我向淮南攀桂枝，君留洛北愁梦思。不忍别，还相随。
<br>
<br>　　相随迢迢访仙城，三十六曲水回萦。一溪初入千花明，
<br>
<br>　　万壑度尽松风声。银鞍金络倒平地，汉东太守来相迎。
<br>
<br>　　紫阳之真人，邀我吹玉笙。餐霞楼上动仙乐，
<br>
<br>　　嘈然宛似鸾凤鸣。袖长管催欲轻举，汉中太守醉起舞。
<br>
<br>　　手持锦袍覆我身，我醉横眠枕其股。当筵意气凌九霄，
<br>
<br>　　星离雨散不终朝，分飞楚关山水遥。余既还山寻故巢，
<br>
<br>　　君亦归家渡渭桥。君家严君勇貔虎，作尹并州遏戎虏。
<br>
<br>　　五月相呼度太行，摧轮不道羊肠苦。行来北凉岁月深，
<br>
<br>　　感君贵义轻黄金。琼杯绮食青玉案，使我醉饱无归心。
<br>
<br>　　时时出向城西曲，晋祠流水如碧玉。浮舟弄水箫鼓鸣，
<br>
<br>　　微波龙鳞莎草绿。兴来携妓恣经过，其若杨花似雪何。
<br>
<br>　　红妆欲醉宜斜日，百尺清潭写翠娥。翠娥婵娟初月辉，
<br>
<br>　　美人更唱舞罗衣。清风吹歌入空去，歌曲自绕行云飞。
<br>
<br>　　此时行乐难再遇，西游因献长杨赋。北阙青云不可期，
<br>
<br>　　东山白首还归去。渭桥南头一遇君，台之北又离群。
<br>
<br>　　问余别恨知多少，落花春暮争纷纷。言亦不可尽，
<br>
<br>　　情亦不可极。呼儿长跪缄此辞，寄君千里遥相忆。
<br>
<br>　　卷172_16  「月夜江行，寄崔员外宗之」李白
<br>
<br>　　飘飘江风起，萧飒海树秋。登舻美清夜，挂席移轻舟。
<br>
<br>　　月随碧山转，水合青天流。杳如星河上，但觉云林幽。
<br>
<br>　　归路方浩浩，徂川去悠悠。徒悲蕙草歇，复听菱歌愁。
<br>
<br>　　岸曲迷后浦，沙明瞰前洲。怀君不可见，望远增离忧。
<br>
<br>　　卷172_17  「宿白鹭洲，寄杨江宁」李白
<br>
<br>　　朝别朱雀门，暮栖白鹭洲。波光摇海月，星影入城楼。
<br>
<br>　　望美金陵宰，如思琼树忧。徒令魂入梦，翻觉夜成秋。
<br>
<br>　　绿水解人意，为余西北流。因声玉琴里，荡漾寄君愁。
<br>
<br>　　卷172_18  「新林浦阻风，寄友人」李白
<br>
<br>　　潮水定可信，天风难与期。清晨西北转，薄暮东南吹。
<br>
<br>　　以此难挂席，佳期益相思。海月破圆影，菰蒋生绿池。
<br>
<br>　　昨日北湖梅，开花已满枝。今朝东门柳，夹道垂青丝。
<br>
<br>　　岁物忽如此，我来定几时。纷纷江上雪，草草客中悲。
<br>
<br>　　明发新林浦，空吟谢x诗。
<br>
<br>　　卷172_19  「寄韦南陵冰，余江上乘兴访之遇寻颜尚书笑有此赠」李白
<br>
<br>　　南船正东风，北船来自缓。江上相逢借问君，
<br>
<br>　　语笑未了风吹断。闻君携伎访情人，应为尚书不顾身。
<br>
<br>　　堂上三千珠履客，瓮中百斛金陵春。恨我阻此乐，
<br>
<br>　　淹留楚江滨。月色醉远客，山花开欲然。春风狂杀人，
<br>
<br>　　一日剧三年。乘兴嫌太迟，焚却子猷船。梦见五柳枝，
<br>
<br>　　已堪挂马鞭。何日到彭泽，长歌陶令前。
<br>
<br>　　卷172_20  「题情深树，寄象公」李白
<br>
<br>　　肠断枝上猿，泪添山下樽。白云见我去，亦为我飞翻。
<br>
<br>　　卷172_21  「北山独酌，寄韦六」李白
<br>
<br>　　巢父将许由，未闻买山隐。道存迹自高，何惮去人近。
<br>
<br>　　纷吾下兹岭，地闲喧亦泯。门横群岫开，水凿众泉引。
<br>
<br>　　屏高而在云，窦深莫能准。川光昼昏凝，林气夕凄紧。
<br>
<br>　　于焉摘朱果，兼得养玄牝。坐月观宝书，拂霜弄瑶轸。
<br>
<br>　　倾壶事幽酌，顾影还独尽。念君风尘游，傲尔令自哂。
<br>
<br>　　卷172_22  「寄当涂赵少府炎」李白
<br>
<br>　　晚登高楼望，木落双江清。寒山饶积翠，秀色连州城。
<br>
<br>　　目送楚云尽，心悲胡雁声。相思不可见，回首故人情。
<br>
<br>　　卷172_23  「寄东鲁二稚子（在金陵作）」李白
<br>
<br>　　吴地桑叶绿，吴蚕已三眠。我家寄东鲁，谁种龟阴田。
<br>
<br>　　春事已不及，江行复茫然。南风吹归心，飞堕酒楼前。
<br>
<br>　　楼东一株桃，枝叶拂青烟。此树我所种，别来向三年。
<br>
<br>　　桃今与楼齐，我行尚未旋。娇女字平阳，折花倚桃边。
<br>
<br>　　折花不见我，泪下如流泉。小儿名伯禽，与姊亦齐肩。
<br>
<br>　　双行桃树下，抚背复谁怜。念此失次第，肝肠日忧煎。
<br>
<br>　　裂素写远意，因之汶阳川。
<br>
<br>　　卷172_24  「独酌清溪江石上，寄权昭夷」李白
<br>
<br>　　我携一樽酒，独上江祖石。自从天地开，更长几千尺。
<br>
<br>　　举杯向天笑，天回日西照。永愿坐此石，长垂严陵钓。
<br>
<br>　　寄谢山中人，可与尔同调。
<br>
<br>　　卷172_25  「禅房怀友人岑伦」李白
<br>
<br>　　婵娟罗浮月，摇艳桂水云。美人竟独往，而我安得群。
<br>
<br>　　一朝语笑隔，万里欢情分。沉吟彩霞没，梦寐群芳歇。
<br>
<br>　　归鸿渡三湘，游子在百粤。边尘染衣剑，白日凋华发。
<br>
<br>　　春风变楚关，秋声落吴山。草木结悲绪，风沙凄苦颜。
<br>
<br>　　A来已永久，颓思如循环。飘飘限江裔，想像空留滞。
<br>
<br>　　离忧每醉心，别泪徒盈袂。坐愁青天末，出望黄云蔽。
<br>
<br>　　目极何悠悠，梅花南岭头。空长灭征鸟，水阔无还舟。
<br>
<br>　　宝剑终难托，金囊非易求。归来倘有问，桂树山之幽。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
