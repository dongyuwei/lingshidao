<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百七十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷三百七十一
<br>
<br>　　卷371_1  「吐蕃别馆月夜」吕温
<br>
<br>　　三五穷荒月，还应照北堂。回身向暗卧，不忍见圆光。
<br>
<br>　　卷371_2  「望思台作」吕温
<br>
<br>　　浸润成宫蛊，苍黄弄父兵。人情疑始变，天性感还生。
<br>
<br>　　宇县犹能洽，闺门讵不平。空令千载后，凄怆望思名。
<br>
<br>　　卷371_3  「孟冬蒲津关河亭作」吕温
<br>
<br>　　息驾非穷途，未济岂迷津。独立大河上，北风来吹人。
<br>
<br>　　雪霜自兹始，草木当更新。严冬不肃杀，何以见阳春。
<br>
<br>　　卷371_4  「巩路感怀」吕温
<br>
<br>　　马嘶白日暮，剑鸣秋气来。我心浩无际，河上空徘徊。
<br>
<br>　　卷371_5  「题梁宣帝陵二首」吕温
<br>
<br>　　即雠终自翦，覆国岂为雄。假号孤城里，何殊在甬东。
<br>
<br>　　祀夏功何薄，尊周义不成。凄凉庾信赋，千载共伤情。
<br>
<br>　　卷371_6  「岳阳怀古」吕温
<br>
<br>　　晨飙发荆州，落日到巴丘。方知刳剡利，可接鬼神游。
<br>
<br>　　二湖豁南浸，九派驶东流。襟带三千里，尽在岳阳楼。
<br>
<br>　　忆昔斗群雄，此焉争上游。吴昌屯虎旅，晋盛骛龙舟。
<br>
<br>　　宋齐纷祸难，梁陈成寇雠。钟鼓长震耀，鱼龙不得休。
<br>
<br>　　风雪一萧散，功业忽如浮。今日时无事，空江满白鸥。
<br>
<br>　　卷371_7  「道州途中即事」吕温
<br>
<br>　　零桂佳山水，荥阳旧自同。经途看不暇，遇境说难穷。
<br>
<br>　　叠嶂青时合，澄湘漫处空。舟移明镜里，路入画屏中。
<br>
<br>　　岩壑千家接，松萝一径通。渔烟生缥缈，犬吠隔笼葱。
<br>
<br>　　戏鸟留馀翠，幽花吝晚红。光翻沙濑日，香散橘园风。
<br>
<br>　　信美非吾土，分忧属贱躬。守愚资地僻，恤隐望年丰。
<br>
<br>　　且保心能静，那求政必工。课终如免戾，归养洛城东。
<br>
<br>　　卷371_8  「登少陵原望秦中诸川太原王至德妙用有水术因用感叹」吕温
<br>
<br>　　少陵最高处，旷望极秋空。君山喷清源，脉散秦川中。
<br>
<br>　　荷锸自成雨，由来非鬼工。如何盛明代，委弃伤豳风。
<br>
<br>　　泾灞徒络绎，漆沮虚会同。东流滔滔去，沃野飞秋蓬。
<br>
<br>　　大禹平水土，吾人得其宗。发机回地势，运思与天通。
<br>
<br>　　早欲献奇策，丰财叙西戎。岂知年三十，未识大明宫。
<br>
<br>　　卷尔出岫云，追吾入冥鸿。无为学惊俗，狂醉哭途穷。
<br>
<br>　　卷371_9  「奉敕祭南岳十四韵」吕温
<br>
<br>　　皇家礼赤帝，谬获司风域。致斋紫盖下，宿设祝融侧。
<br>
<br>　　鸣涧惊宵寐，清猿递时刻。澡洁事夙兴，簪佩思尽饰。
<br>
<br>　　危坛象岳趾，秘殿翘翼。登拜不遑愿，酌献皆累息。
<br>
<br>　　赞道仪匪繁，祝史词甚直。忽觉心魂悸，如有精灵逼。
<br>
<br>　　漠漠云气生，森森杉柏黑。风吹虚箫韵，露洗寒玉色。
<br>
<br>　　寂寞有至公，馨香在明德。礼成谢邑吏，驾言归郡职。
<br>
<br>　　憩桑访蚕事，遵畴课农力。所愿风雨时，回首瞻南极。
<br>
<br>　　卷371_10  「经河源军汉村作」吕温
<br>
<br>　　行行忽到旧河源，城外千家作汉村。樵采未侵征虏墓，
<br>
<br>　　耕耘犹就破羌屯。金汤天险长全设，伏腊华风亦暗存。
<br>
<br>　　暂驻单车空下泪，有心无力复何言。
<br>
<br>　　卷371_11  「题河州赤岸桥」吕温
<br>
<br>　　左南桥上见河州，遗老相依赤岸头。
<br>
<br>　　匝塞歌钟受恩者，谁怜被发哭东流。
<br>
<br>　　卷371_12  「题阳人城」吕温
<br>
<br>　　忠驱义感即风雷，谁道南方乏武才。
<br>
<br>　　天下起兵诛董卓，长沙子弟最先来。
<br>
<br>　　卷371_13  「晋王龙骧墓」吕温
<br>
<br>　　虎旗龙舰顺长风，坐引全吴入掌中。
<br>
<br>　　孙皓小儿何足取，便令千载笑争功。
<br>
<br>　　卷371_14  「题石勒城二首」吕温
<br>
<br>　　长驱到处积人头，大旆连营压上游。
<br>
<br>　　建业乌栖何足问，慨然归去王中州。
<br>
<br>　　天生杰异固难驯，应变摧枯若有神。
<br>
<br>　　夷甫自能疑倚啸，忍将虚诞误时人。
<br>
<br>　　卷371_15  「刘郎浦口号」吕温
<br>
<br>　　吴蜀成婚此水浔，明珠步障幄黄金。
<br>
<br>　　谁将一女轻天下，欲换刘郎鼎峙心。
<br>
<br>　　卷371_16  「自江华之衡阳途中作」吕温
<br>
<br>　　孤棹迟迟怅有违，沿湘数日逗晴晖。
<br>
<br>　　人生随分为忧喜，回雁峰南是北归。
<br>
<br>　　卷371_17  「吐蕃别馆送杨七录事先归」吕温
<br>
<br>　　愁云重拂地，飞雪乱遥程。莫虑前山暗，归人正眼明。
<br>
<br>　　卷371_18  「奉送范司空赴朔方（得游字）」吕温
<br>
<br>　　筑坛登上将，膝席委前筹。虏灭南侵迹，朝分北顾忧。
<br>
<br>　　抗旌回广漠，抚剑动旄头。坐见黄云暮，行看白草秋。
<br>
<br>　　山横旧秦塞，河绕古灵州。戍守如无事，惟应猎骑游。
<br>
<br>　　卷371_19  「送文畅上人东游」吕温
<br>
<br>　　随缘聊振锡，高步出东城。水止无恒地，云行不计程。
<br>
<br>　　到时为彼岸，过处即前生。今日临岐别，吾徒自有情。
<br>
<br>　　卷371_20  「喜俭北至送宗礼南行」吕温
<br>
<br>　　洞庭舟始泊，桂江帆又开。魂从会处断，愁向笑中来。
<br>
<br>　　惝U看残景，殷勤祝此杯。衡阳刷羽待，成取一行回。
<br>
<br>　　卷371_21  「送段九秀才归澧州」吕温
<br>
<br>　　湘南孤白芷，幽托在清浔。岂有馨香发，空劳知处深。
<br>
<br>　　摧贤路已隔，赈乏力不任。惭我一言分，贞君千里心。
<br>
<br>　　寸义薄联组，片诚敌兼金。方期践冰雪，无使弱思侵。
<br>
<br>　　卷371_22  「衡州送李十一兵曹赴浙东」吕温
<br>
<br>　　慷慨视别剑，凄清泛离琴。前程楚塞断，此恨洞庭深。
<br>
<br>　　文字已久废，循良非所任。期君碧云上，千里一扬音。
<br>
<br>　　卷371_23  「临洮送袁七书记归朝（时袁生作僧，蕃人呼为袁师）」吕温
<br>
<br>　　忆年十五在江湄，闻说平凉且半疑。
<br>
<br>　　岂料殷勤洮水上，却将家信托袁师。
<br>
<br>　　卷371_24  「江陵酒中留别坐客」吕温
<br>
<br>　　寻常纵恣倚青春，不契心期便不亲。
<br>
<br>　　今日烟波九疑去，相逢尽是眼中人。
<br>
<br>　　卷371_25  「道州酬送何山人之容州」吕温
<br>
<br>　　匣有青萍筒有书，何门不可曳长裾。
<br>
<br>　　应须定取真知者，遣对明君说子虚。
<br>
<br>　　卷371_26  「道州送戴简处士往贺州谒杨侍郎」吕温
<br>
<br>　　羸马孤童鸟道微，三千客散独南归。
<br>
<br>　　山公念旧偏知我，今日因君泪满衣。
<br>
<br>　　卷371_27  「春日游郭驸马大安亭子」吕温
<br>
<br>　　戚里容闲客，山泉若化成。寄游芳径好，借赏彩船轻。
<br>
<br>　　春至花常满，年多水更清。此中如传舍，但自立功名。
<br>
<br>　　卷371_28  「楚州追制后舍弟直长安县失囚花下共饮」吕温
<br>
<br>　　天子收郡印，京兆责狱囚。狂兄与狂弟，不解对花愁。
<br>
<br>　　卷371_29  「衡州岁前游合江亭见山樱蕊未折因赋含彩吝惊春」吕温
<br>
<br>　　山樱先春发，红蕊满霜枝。幽处竟谁见，芳心空自知。
<br>
<br>　　似夺朝日照，疑畏暖风吹。欲问含彩意，恐惊轻薄儿。
<br>
<br>　　卷371_30  「衡州登楼望南馆临水花，呈房戴段李诸公」吕温
<br>
<br>　　夭桃临方塘，暮色堪秋思。托根岂求润，照影非自媚。
<br>
<br>　　I挂青柳丝，零落绿钱地。佳期竟何许，时有幽禽至。
<br>
<br>　　卷371_31  「合江亭槛前多高竹不见远岸花客命翦之感而成咏」吕温
<br>
<br>　　吉凶岂前卜，人事何翻覆。缘看数日花，却翦凌霜竹。
<br>
<br>　　常言契君操，今乃妨众目。自古病当门，谁言出幽独。
<br>
<br>　　卷371_32  「道州春游欧阳家林亭」吕温
<br>
<br>　　道州城北欧阳家，去郭一里占烟霞。主人虽朴甚有思，
<br>
<br>　　解留满地红桃花。桃花成泥不须扫，明朝更访桃源老。
<br>
<br>　　政成兴足告即归，门前便是家山道。
<br>
<br>　　卷371_33  「衡州早春偶游黄溪口号」吕温
<br>
<br>　　偶寻黄溪日欲没，早梅未尽山樱发。
<br>
<br>　　无事江城闭此身，不得坐待花间月。
<br>
<br>　　卷371_34  「衡州夜后把火看花留客」吕温
<br>
<br>　　红芳暗落碧池头，把火遥看且少留。
<br>
<br>　　半夜忽然风更起，明朝不复上南楼。
<br>
<br>　　卷371_35  「夜后把火看花南园招李十一兵曹不至呈座上诸公」吕温
<br>
<br>　　夭桃红烛正相鲜，傲吏闲斋困独眠。
<br>
<br>　　应是梦中飞作蝶，悠扬只在此花前。
<br>
<br>　　卷371_36  「顺宗至德大圣大安孝皇帝挽歌词三首」吕温
<br>
<br>　　遐视轻神宝，传归属圣猷。尧功终有待，文德本无忧。
<br>
<br>　　坐受朝汾水，行看告岱丘。那知鼎成后，龙驭弗淹留。
<br>
<br>　　监抚垂三纪，声徽洽万方。礼因驰道著，明自垦田彰。
<br>
<br>　　积渐承鸿业，从容守太康。更留园寝诏，恭听有馀芳。
<br>
<br>　　早秋同轨至，晨旆露华滋。挽度千夫咽，笳凝六马迟。
<br>
<br>　　剑悲长闭日，衣望出游时。风起西陵树，凄凉满孝思。
<br>
<br>　　卷371_37  「咏蜀客石琴枕」吕温
<br>
<br>　　可怜他山石，几度负贞坚。推迁强为用，雕斫伤自然。
<br>
<br>　　文含巴江浪，色起青城烟。更闻馀玉声，时入朱丝弦。
<br>
<br>　　卷371_38  「河南府试赎帖，赋得乡饮酒诗」吕温
<br>
<br>　　酌言修旧典，刈楚始登堂。百拜宾仪尽，三终乐奏长。
<br>
<br>　　想同莺出谷，看似雁成行。礼罢知何适，随云入帝乡。
<br>
<br>　　卷371_39  「赋得失群鹤」吕温
<br>
<br>　　杳杳冲天鹤，风排势暂违。有心长自负，无伴可相依。
<br>
<br>　　万里宁辞远，三山讵忆归。但令毛羽在，何处不翻飞。
<br>
<br>　　卷371_40  「道州南楼换柱」吕温
<br>
<br>　　鸿灾起无朕，有见非前知。蚁入不足恤，柱倾何可追。
<br>
<br>　　良工操斤斧，沉吟方在斯。殚材事朽废，曷若新宏规。
<br>
<br>　　卷371_41  「道州北池放鹅」吕温
<br>
<br>　　我非好鹅癖，尔乏鸣雁姿。安得免沸鼎，澹然游清池。
<br>
<br>　　见生不忍食，深情固在斯。能自远飞去，无念稻粱为。
<br>
<br>　　卷371_42  「回风有怀」吕温
<br>
<br>　　银宫翠岛烟霏霏，珠树玲珑朝日晖。
<br>
<br>　　神仙望见不得到，却逐回风何处归。
<br>
<br>　　卷371_43  「蕃中答退浑词二首」吕温
<br>
<br>　　退浑儿，退浑儿，朔风长在气何衰。
<br>
<br>　　万群铁马从奴虏，强弱由人莫叹时。
<br>
<br>　　退浑儿，退浑儿，冰消青海草如丝。
<br>
<br>　　明堂天子朝万国，神岛龙驹将与谁。
<br>
<br>　　卷371_44  「上官昭容书楼歌」吕温
<br>
<br>　　汉家婕妤唐昭容，工诗能赋千载同。自言才艺是天真，
<br>
<br>　　不服丈夫胜妇人。歌阑舞罢闲无事，纵恣优游弄文字。
<br>
<br>　　玉楼宝架中天居，缄奇秘异万卷馀。水精编帙绿钿轴，
<br>
<br>　　云母捣纸黄金书。风吹花露清旭时，绮窗高挂红绡帷。
<br>
<br>　　香囊盛烟绣结络，翠羽拂案青琉璃。吟披啸卷终无已，
<br>
<br>　　皎皎渊机破研理。词萦彩翰紫鸾回，思耿寥天碧云起。
<br>
<br>　　碧云起，心悠哉，境深转苦坐自摧。金梯珠履声一断，
<br>
<br>　　瑶阶日夜生青苔。青苔秘空关，曾比群玉山。
<br>
<br>　　神仙杳何许，遗逸满人间。君不见洛阳南市卖书肆，
<br>
<br>　　有人买得研神记。纸上香多蠹不成，昭容题处犹分明，
<br>
<br>　　令人惆怅难为情。
<br>
<br>　　卷371_45  「闻砧有感」吕温
<br>
<br>　　千门俨云端，此地富罗纨。秋月三五夜，砧声满长安。
<br>
<br>　　幽人感中怀，静听泪骼健Ｋ恨捣衣者，不知天下寒。
<br>
<br>　　卷371_46  「早觉有感」吕温
<br>
<br>　　东方殊未明，暗室虫正飞。先觉忽先起，衣裳颠倒时。
<br>
<br>　　严冬寒漏长，此夜如何其。不用思秉烛，扶桑有清晖。
<br>
<br>　　卷371_47  「冬日病中即事」吕温
<br>
<br>　　墙下长安道，嚣尘咫尺间。久牵身外役，暂得病中闲。
<br>
<br>　　背喜朝阳满，心怜暮鸟还。吾庐在何处，南有白云山。
<br>
<br>　　卷371_48  「病中自户部员外郎转司封」吕温
<br>
<br>　　羸卧承新命，优容获所安。遣儿迎贺客，无力拂尘冠。
<br>
<br>　　偃仰晴轩暖，支离晓镜寒。那堪报恩去，感激对衰兰。
<br>
<br>　　卷371_49  「久病初朝衢中即事」吕温
<br>
<br>　　沉疴旷十旬，还过直城。老马犹知路，羸童欲怕人。
<br>
<br>　　久隳三径计，更强百年身。许国将何力，空生衣上尘。
<br>
<br>　　卷371_50  「道州城北楼观李花」吕温
<br>
<br>　　夜疑关山月，晓似沙场雪。曾使西域来，幽情望超越。
<br>
<br>　　将念浩无际，欲言忘所说。岂是花感人，自怜抱孤节。
<br>
<br>　　卷371_51  「道州秋夜南楼即事」吕温
<br>
<br>　　谁念独坐愁，日暮此南楼。云去舜祠闭，月明潇水流。
<br>
<br>　　猿声何处晓，枫叶满山秋。不分匣中镜，少年看白头。
<br>
<br>　　卷371_52  「道州观野火」吕温
<br>
<br>　　南风吹烈火，焰焰烧楚泽。阳景当昼迟，阴天半夜赤。
<br>
<br>　　过处若彗扫，来时如电激。岂复辨萧兰，焉能分玉石。
<br>
<br>　　虫蛇尽烁烂，虎兕出奔迫。积秽皆荡除，和气始融液。
<br>
<br>　　尧时既敬授，禹稼斯肇迹。遍生合颖禾，大秀两岐麦。
<br>
<br>　　家有京坻咏，人无沟壑戚。乃悟焚如功，来岁终受益。
<br>
<br>　　卷371_53  「衡州早春二首」吕温
<br>
<br>　　碧水何逶迤，东风吹沙草。烟波千万曲，不辨嵩阳道。
<br>
<br>　　病肺不饮酒，伤心不看花。惟惊望乡处，犹自隔长沙。
<br>
<br>　　卷371_54  「郡内书怀寄刘连州窦夔州」吕温
<br>
<br>　　朱邑何为者，桐乡有古祠。我心常所慕，二郡老人知。
<br>
<br>　　卷371_55  「偶然作二首」吕温
<br>
<br>　　栖栖复汲汲，忽觉年四十。今朝满衣泪，不是伤春泣。
<br>
<br>　　中夜兀然坐，无言空涕。丈夫志气事，儿女安得知。
<br>
<br>　　卷371_56  「古兴」吕温
<br>
<br>　　越欧百炼时，楚卞三泣地。二宝无人识，千龄皆弃置。
<br>
<br>　　空岩起白虹，古狱生紫气。安得命世客，直来开奥秘。
<br>
<br>　　剑任_钟看，玉从投火试。必能绝疑惑，然后论奇异。
<br>
<br>　　卷371_57  「风咏」吕温
<br>
<br>　　微风生青O，习习出金塘。轻摇深林翠，静猎幽径芳。
<br>
<br>　　掩抑时未来，鸿毛亦无伤。一朝乘严气，万里号清霜。
<br>
<br>　　北走摧邓林，东去落扶桑。扫却垂天云，澄清无私光。
<br>
<br>　　悠然返空寂，晏海通舟航。
<br>
<br>　　卷371_58  「镜中叹白发」吕温
<br>
<br>　　年过潘岳才三岁，还见星星两鬓中。
<br>
<br>　　纵使他时能早达，定知不作黑头公。
<br>
<br>　　卷371_59  「友人邀听歌有感」吕温
<br>
<br>　　文章抛尽爱功名，三十无成白发生。
<br>
<br>　　辜负壮心羞欲死，劳君贵买断肠声。
<br>
<br>　　卷371_60  「贞元十四年旱甚，见权门移芍药花」吕温
<br>
<br>　　绿原青垄渐成尘，汲井开园日日新。
<br>
<br>　　四月带花移芍药，不知忧国是何人。
<br>
<br>　　卷371_61  「冬夜即事」吕温
<br>
<br>　　百忧攒心起复卧，夜长耿耿不可过。
<br>
<br>　　风吹雪片似花落，月照冰文如镜破。
<br>
<br>　　卷371_62  「道州郡斋卧疾寄东馆诸贤」吕温
<br>
<br>　　东池送客醉年华，闻道风流胜习家。
<br>
<br>　　独卧郡斋寥落意，隔帘微雨湿梨花。
<br>
<br>　　卷371_63  「读小弟诗有感，因口号以示之」吕温
<br>
<br>　　忆吾未冠赏年华，二十年间在咄嗟。
<br>
<br>　　今来羡汝看花岁，似汝追思昨日花。
<br>
<br>　　卷371_64  「读句践传」吕温
<br>
<br>　　丈夫可杀不可羞，如何送我海西头。
<br>
<br>　　更生更聚终须报，二十年间死即休。
<br>
<br>　　卷371_65  「道州月叹（追述蕃中事，与道州对言之）」吕温
<br>
<br>　　别馆月，犁牛冰河金山雪。道州月，霜树子规啼是血。
<br>
<br>　　壮心感此孤剑鸣，沉火在灰殊未灭。
<br>
<br>　　卷371_66  「风叹」吕温
<br>
<br>　　青海风，飞沙射面随惊蓬。洞庭风，危墙欲折身若空。
<br>
<br>　　西驰南走有何事，会须一决百年中。
<br>
<br>　　卷371_67  「道州感兴」吕温
<br>
<br>　　当代知文字，先皇记姓名。七年天下立，万里海西行。
<br>
<br>　　苦节终难辨，劳生竟自轻。今朝流落处，啸水绕孤城。
<br>
<br>　　卷371_68  「和李使君三郎早秋城北亭宴崔司士因寄关中张评事」吕温
<br>
<br>　　黄花古城路，上尽见青山。桑柘晴川口，牛羊落照间。
<br>
<br>　　野情随卷幔，尘事隔重关。道合偏重赏，官微独不闲。
<br>
<br>　　鹤分琴久罢，书到雁应还。为谢登临客，琼林寄一攀。
<br>
<br>　　卷371_69  「题从叔园林」吕温
<br>
<br>　　阮宅闲园暮，窗中见树阴。樵歌依野草，僧语过长林。
<br>
<br>　　鸟向花间井，人弹竹里琴。自嫌身未老，已有住山心。
<br>
<br>　　卷371_70  「送僧归漳州」吕温
<br>
<br>　　几夏京城住，今朝独远归。修行四分律，护净七条衣。
<br>
<br>　　溪寺黄橙熟，沙田紫芋肥。九龙潭上路，同去客应稀。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
