<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百四十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百四十三
<br>
<br>　　卷843_1  「寄东林言之禅子」齐己
<br>
<br>　　闻思相送后，幽院闭苔钱。使我吟还废，闻君病未痊。
<br>
<br>　　听秋唯困坐，怕客但佯眠。可惜东窗月，无寥过一年。
<br>
<br>　　卷843_2  「寒节日寄乡友」齐己
<br>
<br>　　岁岁逢寒食，寥寥古寺家。踏青思故里，垂白看杨花。
<br>
<br>　　原野稀疏雨，江天冷澹霞。沧浪与湘水，归恨共无涯。
<br>
<br>　　卷843_3  「闻西蟾从弟卜岩居岳西有寄」齐己
<br>
<br>　　瀑布见高低，岩开岩壁西。碧云多旧作，红叶几新题。
<br>
<br>　　滴沥中疏磬，嵌空半倚梯。仍闻樵子径，□不到前溪。
<br>
<br>　　卷843_4  「寄怀西蟾师弟」齐己
<br>
<br>　　万里八九月，一身西北风。自从相示后，长记在吟中。
<br>
<br>　　见说南游远，堪怀我姓同。江边忽得信，回到岳门东。
<br>
<br>　　卷843_5  「扑满子」齐己
<br>
<br>　　只爱满我腹，争如满害身。到头须扑破，却散与他人。
<br>
<br>　　卷843_6  「寄西川惠光大师昙域」齐己
<br>
<br>　　禅月有名子，相知面未曾。笔精垂壁溜，诗涩滴杉冰。
<br>
<br>　　蜀国从栖泊，芜城几废兴。忆归应寄梦，东北过金陵。
<br>
<br>　　卷843_7  「忆别匡山寄彭泽乾昼上人」齐己
<br>
<br>　　忆别匡山日，无端是远游。却回看五老，翻悔上孤舟。
<br>
<br>　　蹭蹬三千里，蹉跎二十秋。近来空寄梦，时到虎溪头。
<br>
<br>　　卷843_8  「又寄彭泽昼公」齐己
<br>
<br>　　闻君彭泽住，结构近陶公。种菊心相似，尝茶味不同。
<br>
<br>　　湖光秋枕上，岳翠夏窗中。八月东林去，吟香菡萏风。
<br>
<br>　　卷843_9  「因览支使孙中丞看可准大师诗序有寄」齐己
<br>
<br>　　一千篇里选，三百首菁英。玉尺新量出，金刀旧剪成。
<br>
<br>　　锦江增古翠，仙掌减元精。自此为风格，留传诸后生。
<br>
<br>　　卷843_10  「新秋病中枕上闻蝉」齐己
<br>
<br>　　枕上稍醒醒，忽闻蝉一声。此时知不死，昨日即前生。
<br>
<br>　　更欲临窗听，犹难策杖行。寻应同蜕壳，重饮露华清。
<br>
<br>　　卷843_11  「寄云盖山先禅师」齐己
<br>
<br>　　曾寻湘水东，古翠积秋浓。长老禅栖处，半天云盖峰。
<br>
<br>　　闲床饶得石，杂树少于松。近有谁堪语，浏阳妙指踪。
<br>
<br>　　卷843_12  「落叶」齐己
<br>
<br>　　落多秋亦晚，窗外见诸邻。世上谁惊尽，林间独扫频。
<br>
<br>　　萧骚微月夜，重叠早霜晨。昨日繁阴在，莺声树树春。
<br>
<br>　　卷843_13  「次耒阳作」齐己
<br>
<br>　　绕岳复沿湘，衡阳又耒阳。不堪思北客，从此入南荒。
<br>
<br>　　旦夕多猿，淹留少雪霜。因经杜公墓，惆怅学文章。
<br>
<br>　　卷843_14  「舟中晚望祝融峰」齐己
<br>
<br>　　天际卓寒青，舟中望晚晴。十年关梦寐，此日向峥嵘。
<br>
<br>　　巨石凌空黑，飞泉照夜明。终当蹑孤顶，坐看白云生。
<br>
<br>　　卷843_15  「吊杜工部坟」齐己
<br>
<br>　　鹏翅蹋于斯，明君知不知。域中诗价大，荒外土坟卑。
<br>
<br>　　瘴雨无时滴，蛮风有穴吹。唯应李太白，魂魄往来疲。
<br>
<br>　　卷843_16  「岳中寄殷处士」齐己
<br>
<br>　　出岳与入岳，前题继后题。遍寻僧壁上，多在雁峰西。
<br>
<br>　　近说游江寺，将谁话石梯。相思立高t，山下草萋萋。
<br>
<br>　　卷843_17  「送幽禅师」齐己
<br>
<br>　　霜繁野叶飞，长老卷行衣。浮世不知处，白云相待归。
<br>
<br>　　磬和天籁响，禅动岳神威。莫便言长往，劳生待发机。
<br>
<br>　　卷843_18  「观烧」齐己
<br>
<br>　　猎猎寒芜引，承风势不还。放来应有主，焚去到何山。
<br>
<br>　　焰入空骼铮烟飞苍莽间。石中有良玉，惆怅但伤颜。
<br>
<br>　　卷843_19  「咏茶十二韵」齐己
<br>
<br>　　百草让为灵，功先百草成。甘传天下口，贵占火前名。
<br>
<br>　　出处春无雁，收时谷有莺。封题从泽国，贡献入秦京。
<br>
<br>　　嗅觉精新极，尝知骨自轻。研通天柱响，摘绕蜀山明。
<br>
<br>　　赋客秋吟起，禅师昼卧惊。角开香满室，炉动绿凝铛。
<br>
<br>　　晚忆凉泉对，闲思异果平。松黄干旋泛，云母滑随倾。
<br>
<br>　　颇贵高人寄，尤宜别匮盛。曾寻修事法，妙尽陆先生。
<br>
<br>　　卷843_20  「寄阳岐西峰僧」齐己
<br>
<br>　　西峰残照东，瀑布洒冥鸿。闲忆高窗外，秋晴万里空。
<br>
<br>　　藤阴藏石磴，衣毳落杉风。日有谁来觅，层层鸟道中。
<br>
<br>　　卷843_21  「回雁峰」齐己
<br>
<br>　　瘴雨过孱颜，危边有径盘。壮堪扶寿岳，灵合置仙坛。
<br>
<br>　　影北鸿声乱，青南客道难。他年思隐遁，何处凭阑干。
<br>
<br>　　卷843_22  「赠询公上人」齐己
<br>
<br>　　威仪何贵重，一室贮水清。终日松杉径，自多虫蚁行。
<br>
<br>　　像前孤立影，钟外数珠声。知悟修来事，今为第几生。
<br>
<br>　　卷843_23  「秋兴」齐己
<br>
<br>　　所见背时情，闲行亦独行。晚凉思水石，危阁望峥嵘。
<br>
<br>　　雨外残云片，风中乱叶声。旧山吟友在，相忆梦应清。
<br>
<br>　　卷843_24  「古寺老松」齐己
<br>
<br>　　百岁禅师说，先师指此松。小年行道绕，早见偃枝重。
<br>
<br>　　月槛移孤影，秋亭卓一峰。终当因夜电，攫从云龙。
<br>
<br>　　卷843_25  「题无余处士书斋」齐己
<br>
<br>　　闲地从莎藓，谁人爱此心。琴棋怀客远，风雪闭门深。
<br>
<br>　　枕外江滩响，窗西树石阴。他年衡岳寺，为我一相寻。
<br>
<br>　　卷843_26  「岁暮江寺住」齐己
<br>
<br>　　山依枯槁容，何处见年终。风雪军城外，蒹葭古寺中。
<br>
<br>　　孤村谁认磬，极浦夜鸣鸿。坐忆匡庐隐，泉声滴半空。
<br>
<br>　　卷843_27  「新燕」齐己
<br>
<br>　　栖托近佳人，应怜巧语新。风光华屋暖，弦管牡丹晨。
<br>
<br>　　远采江泥腻，双飞麦雨匀。差池自有便，敢触杏梁尘。
<br>
<br>　　卷843_28  「喻吟」齐己
<br>
<br>　　日用是何专，吟疲即坐禅。此生还可喜，馀事不相便。
<br>
<br>　　头白无邪里，魂清有象先。江花与芳草，莫染我情田。
<br>
<br>　　卷843_29  「过湘江唐弘书斋」齐己
<br>
<br>　　四邻无俗迹，终日大开门。水晚来边雁，林秋下楚猿。
<br>
<br>　　一家随难在，双眼向书昏。沈近骚人庙，吟应见古魂。
<br>
<br>　　卷843_30  「读贾岛集」齐己
<br>
<br>　　遗篇三百首，首首是遗冤。知到千年外，更逢何者论。
<br>
<br>　　离秦空得罪，入蜀但听猿。还似长沙祖，唯馀赋f言。
<br>
<br>　　卷843_31  「寄山中诸友」齐己
<br>
<br>　　自归城里寺，长忆宿山门。终夜冥心客，诸峰叫月猿。
<br>
<br>　　岚光生眼力，泉滴爽吟魂。只待游方遍，还来扫树根。
<br>
<br>　　卷843_32  「怀终南僧」齐己
<br>
<br>　　扰扰一京尘，何门是了因。万重千叠嶂，一去不来人。
<br>
<br>　　鸟道春残雪，萝龛昼定身。寥寥石窗外，天籁动衣巾。
<br>
<br>　　卷843_33  「送二友生归宜阳」齐己
<br>
<br>　　二生俱我友，清苦辈流稀。旧国居相近，孤帆秋共归。
<br>
<br>　　残阳沙鸟乱，疏雨岛枫飞。几宿多山处，猿啼烛影微。
<br>
<br>　　卷843_34  「怀从弟」齐己
<br>
<br>　　孤窗烛影微，何事阻吟思。兄弟断消息，山川长路岐。
<br>
<br>　　日沈栖鹤坞，霜著叫猿枝。可想为怀抱，多愁多难时。
<br>
<br>　　卷843_35  「岳阳道中作」齐己
<br>
<br>　　客思寻常动，未如今断魂。路岐经乱后，风雪少人村。
<br>
<br>　　大泽鸣寒雁，千峰啼昼猿。争教此时白，不上鬓须根。
<br>
<br>　　卷843_36  「赴郑谷郎中招游龙兴观读题诗板谒七真仪像因有十八韵」齐己
<br>
<br>　　何处陪游胜，龙兴古观时。诗悬大雅作，殿礼七真仪。
<br>
<br>　　远继周南美，弥旌拱北思。雄方垂朴略，后辈仰箴规。
<br>
<br>　　对坐茵花暖，偕行藓阵隳。僧绦初学结，朝服久慵披。
<br>
<br>　　到处琴棋傍，登楼笔砚随。论禅忘视听，谭老极希夷。
<br>
<br>　　照日江光远，遮轩桧影欹。触鞋松子响，窥立鹤雏痴。
<br>
<br>　　始贵茶巡爽，终怜酒散迟。放怀还把杖，憩石或支颐。
<br>
<br>　　眺远凝清眄，吟高动白髭。风鹏心不小，蒿雀志徒卑。
<br>
<br>　　顾我专无作，于身忘有为。叨因五字解，每忝重言期。
<br>
<br>　　舍此应休也，何人更赏之。淹留仙境晚，回骑雪风吹。
<br>
<br>　　卷843_37  「书李秀才壁」齐己
<br>
<br>　　干戈阻上日，南国寄贫居。旧里荒应尽，新年病未除。
<br>
<br>　　窗风连岛树，门径接邻蔬。我有闲来约，相看雪满株。
<br>
<br>　　卷843_38  「闻尚颜下世」齐己
<br>
<br>　　岳僧传的信，闻在麓山亡。郡有为诗客，谁来一影堂。
<br>
<br>　　梦休寻灞海迹已绝潇湘。远忆同吟石，新秋桧柏凉。
<br>
<br>　　卷843_39  「蔷薇」齐己
<br>
<br>　　根本似玫瑰，繁英刺外开。香高丛有架，红落地多苔。
<br>
<br>　　去住闲人看，晴明远蝶来。牡丹先几日，销歇向尘埃。
<br>
<br>　　卷843_40  「送隆公上人」齐己
<br>
<br>　　独携谭柄去，千里指人寰。未断生徒望，难教白日闲。
<br>
<br>　　空江横落照，大府向西山。好骋陈那孔，谁云劫石顽。
<br>
<br>　　卷843_41  「宿简寂观」齐己
<br>
<br>　　万壑云霞影，千年松桧声。如何教下士，容易信长生。
<br>
<br>　　月共虚无白，香和沆瀣清。闲寻古廊画，记得列仙名。
<br>
<br>　　卷843_42  「遇元上人」齐己
<br>
<br>　　七泽过名山，相逢黄落残。杉松开寺晚，泉月话心寒。
<br>
<br>　　祖遍诸方礼，经曾几处看。应怀出家院，紫阁近长安。
<br>
<br>　　卷843_43  「早梅」齐己
<br>
<br>　　万木冻欲折，孤根暖独回。前村深雪里，昨夜一枝开。
<br>
<br>　　风递幽香去，禽窥素艳来。明年如应律，先发映春台。
<br>
<br>　　卷843_44  「听泉」齐己
<br>
<br>　　落石几万仞，冷声飘远空。高秋初雨后，半夜乱山中。
<br>
<br>　　只有照壁月，更无吹叶风。几曾庐岳听，到晓与僧同。
<br>
<br>　　卷843_45  「送孙逸人归庐山」齐己
<br>
<br>　　独自担琴鹤，还归瀑布东。逍遥非俗趣，杨柳谩春风。
<br>
<br>　　草绕村程绿，花盘石磴红。他时许相觅，五老乱云中。
<br>
<br>　　卷843_46  「听李尊师弹琴」齐己
<br>
<br>　　仙子弄瑶琴，仙山松月深。此声含太古，谁听到无心。
<br>
<br>　　洒石霜千片，喷崖泉万寻。何人传指法，携向海中岑。
<br>
<br>　　卷843_47  「寄武陵微上人」齐己
<br>
<br>　　善卷台边寺，松筠绕祖堂。秋声度风雨，晓色遍沧浪。
<br>
<br>　　白石同谁坐，清吟过我狂。近闻为古律，雅道更重光。
<br>
<br>　　卷843_48  「匡山寓居栖公」齐己
<br>
<br>　　外物尽已外，闲游且自由。好山逢过夏，无事住经秋。
<br>
<br>　　树影残阳寺，茶香古石楼。何时定休讲，归漱虎溪流。
<br>
<br>　　卷843_49  「湘西道林寺陶太尉井」齐己
<br>
<br>　　太尉遗孤井，寒澄七百年。未闻陵谷变，终与姓名传。
<br>
<br>　　影浸无风树，光含有月天。林僧晓来此，满汲洒金田。
<br>
<br>　　卷843_50  「寄松江陆龟蒙处士」齐己
<br>
<br>　　万卷功何用，徒称处士休。闲欹太湖石，醉听洞庭秋。
<br>
<br>　　道在谁开口，诗成自点头。中间欲相访，寻便阻戈矛。
<br>
<br>　　卷843_51  「闭门」齐己
<br>
<br>　　外事休关念，灰心独闭门。无人来问我，白日又黄昏。
<br>
<br>　　灯集飞蛾影，窗销迸雪痕。中心自明了，一句祖师言。
<br>
<br>　　卷843_52  「看水」齐己
<br>
<br>　　范蠡东浮阔，灵均北泛长。谁知远烟浪，别有好思量。
<br>
<br>　　故国门前急，天涯照里忙。难收上楼兴，渺漫正斜阳。
<br>
<br>　　卷843_53  「寄栖白上人」齐己
<br>
<br>　　万国争名地，吾师独此闲。题诗招上相，看雪下南山。
<br>
<br>　　内殿承恩久，中条进表还。常因秋贡客，少得掩禅关。
<br>
<br>　　卷843_54  「自题」齐己
<br>
<br>　　禅外求诗妙，年来鬓已秋。未尝将一字，容易谒诸侯。
<br>
<br>　　挂梦山皆远，题名石尽幽。敢言梁太子，傍采碧云流。
<br>
<br>　　卷843_55  「孙支使来借诗集，因有谢」齐己
<br>
<br>　　冥搜从少小，随分得淳元。闻说吟僧口，多传过蜀门。
<br>
<br>　　相寻江岛上，共看夏云根。坐落迟迟日，新题互把论。
<br>
<br>　　卷843_56  「夏日言怀」齐己
<br>
<br>　　苦被流年迫，衰羸老病情。得归青嶂死，便共白云生。
<br>
<br>　　树ㄉ章响，崖棱蹑屐声。此心人信否，魂梦自分明。
<br>
<br>　　卷843_57  「早秋寄友生」齐己
<br>
<br>　　雨多残暑歇，蝉急暮风清。谁有闲心去，江边看水行。
<br>
<br>　　河遥红蓼簇，野阔白烟平。试折秋莲叶，题诗寄竺卿。
<br>
<br>　　卷843_58  「送王秀才往松滋夏课」齐己
<br>
<br>　　松滋闻古县，明府是诗家。静理馀无事，欹眠尽落花。
<br>
<br>　　江光摇夕照，柳影带残霞。君去应相与，乘船泛月华。
<br>
<br>　　卷843_59  「喜z6公自武陵至」齐己
<br>
<br>　　已尽沧浪兴，还思相楚行。鬓全无旧黑，诗别有新清。
<br>
<br>　　暂憩临寒水，时来扣静荆。囊中有灵药，终不献公卿。
<br>
<br>　　卷843_60  「假山」齐己
<br>
<br>　　匡庐久别离，积翠杳天涯。静室曾图峭，幽亭复创奇。
<br>
<br>　　典衣酬土价，择日运工时。信手成重叠，随心作蔽亏。
<br>
<br>　　根盘惊院窄，顶耸讶檐卑。镇地那言重，当轩未厌危。
<br>
<br>　　巨灵何忍擘，秦政肯轻移。晚觉莎烟触，寒闻竹籁吹。
<br>
<br>　　蓝灰澄古色，泥水合凝滋。引看僧来数，牵吟客散迟。
<br>
<br>　　九华浑仿佛，五老颇参差。蛛网藤萝挂，春霖瀑布垂。
<br>
<br>　　加添双石笋，映带小莲池。旧说雷居士，曾闻远大师。
<br>
<br>　　红霞中结社，白壁上题诗。顾此诚徒尔，劳心是妄为。
<br>
<br>　　经营惭培v，赏玩愧童儿。会入千峰去，闲踪任属谁。
<br>
<br>　　卷843_61  「谢西川可准上人远寄诗集」齐己
<br>
<br>　　匡社经行外，沃洲禅宴馀。吾师还继此，后辈复何如。
<br>
<br>　　江上传风雅，静中时卷舒。堪随乐天集，共伴白芙蕖。
<br>
<br>　　卷843_62  「秋空」齐己
<br>
<br>　　已觉秋空极，更堪寥青。只应容好月，争合有妖星。
<br>
<br>　　耿耿高河截，一雁经。曾于洞庭宿，上下彻心灵。
<br>
<br>　　卷843_63  「与聂尊师话道」齐己
<br>
<br>　　伯阳遗妙旨，杳杳与冥冥。说即非难说，行还不易行。
<br>
<br>　　药中迷九转，心外觅长生。毕竟荒原上，一盘蒿陇平。
<br>
<br>　　卷843_64  「送相里秀才自京至却回」齐己
<br>
<br>　　夷门诗客至，楚寺闭萧骚。老病语言涩，少年风韵高。
<br>
<br>　　难于寻阆岛，险甚涉云涛。珍重西归去，无忘役思劳。
<br>
<br>　　卷843_65  「谢人寄南榴卓子」齐己
<br>
<br>　　幸附全材长，良工逼魇狻ＧЯ治陌赜校一尺锦榴无。
<br>
<br>　　品格宜仙果，精光称玉壶。怜君远相寄，多愧野蔬粗。
<br>
<br>　　卷843_66  「寄旧居邻友」齐己
<br>
<br>　　别后知何趣，搜奇少客同。几层山影下，万树雪声中。
<br>
<br>　　晚鼎烹茶绿，晨厨爨粟红。何时携卷出，世代有名公。
<br>
<br>　　卷843_67  「送朱秀才归闽」齐己
<br>
<br>　　荆门来几日，欲往又囊空。远客归南越，单衣背北风。
<br>
<br>　　近乡微有雪，到海渐无鸿。努力成诗业，无谋谒至公。
<br>
<br>　　卷843_68  「龙潭作」齐己
<br>
<br>　　乍临毛发竖，双壁夹湍流。白日鸟影过，青苔龙气浮。
<br>
<br>　　蔽空云出石，应祷雨翻湫。四面耕桑者，先闻贺有秋。
<br>
<br>　　卷843_69  「依韵酬谢尊师见赠二首（师欲调举）」齐己
<br>
<br>　　南国搜奇久，偏伤杜甫坟。重来经汉浦，又去入嵩云。
<br>
<br>　　旧别人稀见，新朝事渐闻。莫将高尚迹，闲处傲明君。
<br>
<br>　　岳顶休高卧，荆门访掩扉。新诗遗我别，旧约与谁归。
<br>
<br>　　贤路曾无滞，良时肯自违。明年窥日窟，仙桂露霏微。
<br>
<br>　　卷843_70  「送冰禅再往湖中」齐己
<br>
<br>　　行心宁肯住，南去与谁群。碧落高空处，清秋一片云。
<br>
<br>　　穿林瓶影灭，背雨锡声分。应笑游方久，龙钟楚水濉
<br>
<br>　　卷843_71  「喜表公往楚王城」齐己
<br>
<br>　　已闻人舍地，结构旧基平。一面湖光白，邻家竹影清。
<br>
<br>　　应难寻辇道，空说是王城。谁信兴亡迹，今来有磬声。
<br>
<br>　　卷843_72  「春雪初晴喜友生至」齐己
<br>
<br>　　数日不见日，飘飘势忽开。虽无忙事出，还有故人来。
<br>
<br>　　已尽南檐滴，仍残北牖堆。明朝望平远，相约在春台。
<br>
<br>　　卷843_73  「残春连雨中偶作怀故人」齐己
<br>
<br>　　南邻阻杖藜，屐齿绕床泥。漠漠门长掩，迟迟日又西。
<br>
<br>　　不知何兴味，更有好诗题。还忆东林否，行苔傍虎溪。
<br>
<br>　　卷843_74  「送崔判官赴归y」齐己
<br>
<br>　　白首从颜巷，青袍去佐官。只应微俸禄，聊补旧饥寒。
<br>
<br>　　地说丘墟甚，民闻旱歉残。春风吹绮席，宾主醉相欢。
<br>
<br>　　卷843_75  「寒食日怀寄友人」齐己
<br>
<br>　　万井追寒食，闲扉独不开。梨花应折尽，柳絮自飞来。
<br>
<br>　　梦觉怀仙岛，吟行绕砌苔。浮生已悟了，时节任相催。
<br>
<br>　　卷843_76  「怀巴陵旧游」齐己
<br>
<br>　　洞庭云梦秋，空碧共悠悠。孟子狂题后，何人更倚楼。
<br>
<br>　　日西来远棹，风外见平流。终欲重寻去，僧窗古岸头。
<br>
<br>　　卷843_77  「招乾昼上人宿话」齐己
<br>
<br>　　连夜因风雪，相留在寂寥。禅心谁指示，诗卷自焚烧。
<br>
<br>　　语默邻寒漏，窗扉向早朝。天台若长往，还渡海门潮。
<br>
<br>　　卷843_78  「荆门秋日寄友人」齐己
<br>
<br>　　青溪知不远，白首要难归。空想烟云里，春风鸾鹤飞。
<br>
<br>　　谁论传法偈，自补坐禅衣。未谢侯门去，寻常即掩扉。
<br>
<br>　　卷843_79  「哭郑谷郎中」齐己
<br>
<br>　　朝衣闲典尽，酒病觉难医。下世无遗恨，传家有大诗。
<br>
<br>　　新坟青嶂叠，寒食白云垂。长忆招吟夜，前年风雪时。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
