<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百一十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百一十
<br>
<br>　　卷210_1  「奉陪韦中丞使君游鹤林寺」皇甫曾
<br>
<br>　　古寺传灯久，层城闭阁闲。香花同法侣，旌旆入深山。
<br>
<br>　　寒磬虚空里，孤云起灭间。谢公忆高卧，徒御欲东还。
<br>
<br>　　卷210_2  「奉送杜侍御还京（一作杜中丞，一作林中丞）」皇甫曾
<br>
<br>　　罢战回龙节，朝天上凤池。寒生五湖道，春入万年枝。
<br>
<br>　　召化多遗爱，胡清已畏知。怀恩偏感别，堕泪向旌麾。
<br>
<br>　　卷210_3  「酬郑侍御秋夜见寄」皇甫曾
<br>
<br>　　摇落空林夜，河阳兴已生。未辞公府步，知结远山情。
<br>
<br>　　高柳风难定，寒泉月助明。袁公方卧雪，尺素及柴荆。
<br>
<br>　　卷210_4  「酬窦拾遗秋日见呈（时此公自江阴令除谏官）」皇甫曾
<br>
<br>　　孤城永巷时相见，衰柳闲门日半斜。
<br>
<br>　　欲送近臣朝魏阙，犹怜残菊在陶家。
<br>
<br>　　卷210_5  「韦使君宅海榴咏」皇甫曾
<br>
<br>　　淮阳卧理有清风，腊月榴花带雪红。
<br>
<br>　　闭阁寂寥常对此，江湖心在数枝中。
<br>
<br>　　卷210_6  「送普上人还阳羡（一作皇甫冉诗）」皇甫曾
<br>
<br>　　花宫难久别，道者忆千灯。残雪入林路，暮山归寺僧。
<br>
<br>　　日光依嫩草，泉响滴春冰。何用求方便，看心是一乘。
<br>
<br>　　卷210_7  「送李中丞归本道（一作送人作使归）」皇甫曾
<br>
<br>　　上将还专席，双旌复出秦。关河三晋路，宾从五原人。
<br>
<br>　　孤戍云连海，平沙雪度春。酬恩看玉剑，何处有烟尘。
<br>
<br>　　卷210_8  「和谢舍人雪夜寓直」皇甫曾
<br>
<br>　　禁省夜沉沉，春风雪满林。沧洲归客梦，青琐近臣心。
<br>
<br>　　挥翰宣鸣玉，承恩在赐金。建章寒漏起，更助掖垣深。
<br>
<br>　　卷210_9  「寻刘处士」皇甫曾
<br>
<br>　　几年人不见，林下掩柴关。留客当清夜，逢君话旧山。
<br>
<br>　　隔城寒杵急，带月早鸿还。南陌虽相近，其如隐者闲。
<br>
<br>　　卷210_10  「哭陆处士」皇甫曾
<br>
<br>　　从此无期见，柴门对雪开。二毛逢世难，万恨掩泉台。
<br>
<br>　　返照空堂夕，孤城吊客回。汉家偏访道，犹畏鹤书来。
<br>
<br>　　卷210_11  「乌程水楼留别」皇甫曾
<br>
<br>　　悠悠千里去，惜此一尊同。客散高楼上，帆飞细雨中。
<br>
<br>　　山程随远水，楚思在青枫。共说前期易，沧波处处同。
<br>
<br>　　卷210_12  「题赠吴门邕上人」皇甫曾
<br>
<br>　　春山唯一室，独坐草萋萋。身寂心成道，花闲鸟自啼。
<br>
<br>　　细泉松径里，返景竹林西。晚与门人别，依依出虎溪。
<br>
<br>　　卷210_13  「送陆鸿渐山人采茶回」皇甫曾
<br>
<br>　　千峰待逋客，香茗复丛生。采摘知深处，烟霞羡独行。
<br>
<br>　　幽期山寺远，野饭石泉清。寂寂燃灯夜，相思一磬声。
<br>
<br>　　卷210_14  「寄刘员外长卿」皇甫曾
<br>
<br>　　南忆新安郡，千山带夕阳。断猿知夜久，秋草助江长。
<br>
<br>　　疏发应成素，青松独耐霜。爱才称汉主，题柱待回乡。
<br>
<br>　　卷210_15  「寄张仲甫」皇甫曾
<br>
<br>　　悲风生旧浦，云岭隔东田。伏腊同鸡黍，柴门闭雪天。
<br>
<br>　　孤村明夜火，稚子候归船。静者心相忆，离居畏度年。
<br>
<br>　　卷210_16  「送元侍御充使湖南」皇甫曾
<br>
<br>　　云梦南行尽，三湘万里流。山川重分手，徒御亦悲秋。
<br>
<br>　　白简劳王事，清猿助客愁。离群复多病，岁晚忆沧洲。
<br>
<br>　　卷210_17  「晚至华阴」皇甫曾
<br>
<br>　　腊尽促归心，行人及华阴。云霞仙掌出，松柏古祠深。
<br>
<br>　　野渡冰生岸，寒川烧隔林。温泉看渐近，宫树晚沈沈。
<br>
<br>　　卷210_18  「送孔征士」皇甫曾
<br>
<br>　　谷口山多处，君归不可寻。家贫青史在，身老白云深。
<br>
<br>　　扫雪开松径，疏泉过竹林。馀生负丘壑，相送亦何心。
<br>
<br>　　卷210_19  「秋兴」皇甫曾
<br>
<br>　　流萤与落叶，秋晚共纷纷。返照城中尽，寒砧雨外闻。
<br>
<br>　　离人见衰鬓，独鹤暮何群。楚客在千里，相思看碧云。
<br>
<br>　　卷210_20  「送归中丞使新罗」皇甫曾
<br>
<br>　　南蚁味魅ィ东夷泛海行。天遥辞上国，水尽到孤城。
<br>
<br>　　已变炎凉气，仍愁浩淼程。云涛不可极，来往见双旌。
<br>
<br>　　卷210_21  「送少微上人东南游」皇甫曾
<br>
<br>　　石梁人不到，独往更迢迢。乞食山家少，寻钟野寺遥。
<br>
<br>　　松门风自扫，瀑布雪难消。秋夜闻清梵，馀音逐海潮。
<br>
<br>　　卷210_22  「送韦判官赴闽中」皇甫曾
<br>
<br>　　孤棹闽中客，双旌海上军。路人从北少，海水向南分。
<br>
<br>　　野鹤伤秋别，林猿忌夜闻。汉家崇亚相，知子远邀勋。
<br>
<br>　　卷210_23  「送人还荆州（一作李嘉v诗）」皇甫曾
<br>
<br>　　草色随骢马，悠悠同出秦。水传云梦晓，山接洞庭春。
<br>
<br>　　帆影连三峡，猿声近四邻。青门一分手，难见杜陵人。
<br>
<br>　　卷210_24  「寄净虚上人初至云门（一作刘长聊诗）」皇甫曾
<br>
<br>　　寒踪白云里，法侣自提携。竹径通城下，松门隔水西。
<br>
<br>　　方同沃洲去，不似武陵迷。仿佛方知处，高峰是会稽。
<br>
<br>　　卷210_25  「春和杜相公移入长兴宅，奉呈诸宰执」皇甫曾
<br>
<br>　　欲向幽偏适，还从绝地移。秦官鼎食贵，尧世土阶卑。
<br>
<br>　　戟户槐阴满，书窗竹叶垂。才分午夜漏，遥隔万年枝。
<br>
<br>　　北阙深恩在，东林远梦知。日斜门掩映，山远树参差。
<br>
<br>　　论道齐鸳翼，题诗忆凤池。从公亦何幸，长与声随。
<br>
<br>　　卷210_26  「路中口号」皇甫曾
<br>
<br>　　还乡不见家，年老眼多泪。车马上河桥，城中好天气。
<br>
<br>　　卷210_27  「山下泉」皇甫曾
<br>
<br>　　漾漾带山光，澄澄倒林影。那知石上喧，却忆山中静。
<br>
<br>　　卷210_28  「早朝日寄所知」皇甫曾
<br>
<br>　　长安雪夜见归鸿，紫禁朝天拜舞同。曙色渐分双阙下，
<br>
<br>　　漏声遥在百花中。炉烟乍起开仙仗，玉佩才成引上公。
<br>
<br>　　共荷发生同雨露，不应黄叶久随风。
<br>
<br>　　卷210_29  「秋夕寄怀契上人」皇甫曾
<br>
<br>　　已见槿花朝委露，独悲孤鹤在人群。真僧出世心无事，
<br>
<br>　　静夜名香手自焚。窗临绝涧闻流水，客至孤峰扫白云。
<br>
<br>　　更想清晨诵经处，独看松上雪纷纷。
<br>
<br>　　卷210_30  「张芬见访郊居作」皇甫曾
<br>
<br>　　林中雨散早凉生，已有迎秋促织声。三径荒芜羞对客，
<br>
<br>　　十年衰老愧称兄。愁心自惜江蓠晚，世事方看木槿荣。
<br>
<br>　　君若罢官携手日，寻山莫算白云程。
<br>
<br>　　卷210_31  「赠鉴上人（一作赠别筌公）」皇甫曾
<br>
<br>　　律仪传教诱，僧腊老烟霄。树色依禅诵，泉声入寂寥。
<br>
<br>　　宝龛经末劫，画壁见南朝。深竹风开合，寒潭月动摇。
<br>
<br>　　息心归静理，爱道坐中宵。更欲寻真去，乘船过海潮。
<br>
<br>　　卷210_32  「奉寄中书王舍人」皇甫曾
<br>
<br>　　腰金载笔谒承明，至道安禅得此生，西掖几年纶贵，
<br>
<br>　　东山遥夜薜萝情。风传刻漏星河曙，月上梧桐雨露清。
<br>
<br>　　圣主好文谁为荐，闭门空赋子虚成。
<br>
<br>　　卷210_33  「送汤中丞和蕃」皇甫曾
<br>
<br>　　继好中司出，天心外国知。已传尧雨露，更说汉威仪。
<br>
<br>　　陇上应回首，河源复载驰。孤峰问徒御，空碛见旌麾。
<br>
<br>　　春草乡愁起，边城旅梦移。莫嗟行远地，此去答恩私。
<br>
<br>　　卷210_34  「送和西蕃使」皇甫曾
<br>
<br>　　白简初分命，黄金已在腰。恩华通外国，徒御发中朝。
<br>
<br>　　雨雪从边起，旌旗上陇遥。暮天沙漠漠，空碛马萧萧。
<br>
<br>　　寒路随河水，关城见柳条。和戎先罢战，知胜霍嫖姚。
<br>
<br>　　卷210_35  「送王相公赴幽州」皇甫曾
<br>
<br>　　台衮兼戎律，勤忧秉化元。凤池东掖宠，龙节北方尊。
<br>
<br>　　长路山河转，前驱鼓角喧。人安布时令，地远答君恩。
<br>
<br>　　暮日平沙迥，秋风大旆翻。渔阳在天末，恋别信陵门。
<br>
<br>　　卷210_36  「送徐大夫赴南海」皇甫曾
<br>
<br>　　旧国当分阃，天涯答圣私。大军传羽檄，老将拜旌旗。
<br>
<br>　　位重登坛后，恩深弄印时。何年谏猎赋，今日饮泉诗。
<br>
<br>　　海内求民瘼，城隅见岛夷。由来黄霸去，自有上台期。
<br>
<br>　　卷210_37  「赠沛禅师」皇甫曾
<br>
<br>　　南岳满湘沅，吾师经利涉。身归沃洲老，名与支公接。
<br>
<br>　　净教传荆吴，道缘止渔猎。观空色不染，对境心自惬。
<br>
<br>　　室中人寂寞，门外山重叠。天台积幽梦，早晚当负笈。
<br>
<br>　　卷210_38  「萼岭四望」皇甫曾
<br>
<br>　　汉家仙仗在咸阳，洛水东流出建章。
<br>
<br>　　野老至今犹望幸，离宫秋树独苍苍。
<br>
<br>　　卷210_39  「过刘员外长卿别墅（一作碧涧别业）」皇甫曾
<br>
<br>　　谢客开山后，郊扉积水通。江湖千里别，衰老一尊同。
<br>
<br>　　返照寒川满，平田暮雪空。沧洲自有趣，不便哭途穷。
<br>
<br>　　卷210_40  「遇风雨作（一作权德舆诗）」皇甫曾
<br>
<br>　　草草理夜装，涉江又登陆。望路殊未穷，指期今已促。
<br>
<br>　　传呼戒徒驭，振辔转林麓。阴云拥岩端，沾雨当山腹。
<br>
<br>　　震雷如在耳，飞电来照目。兽迹不敢窥，马蹄惟务速。
<br>
<br>　　虔心若斋祷，濡体如沐浴。万窍相怒号，百泉暗奔瀑。
<br>
<br>　　危梁虑足跌，峻坂忧车覆。问我何以然，前日爱微禄。
<br>
<br>　　转知人代事，缨组乃徽束。向若家居时，安枕春梦熟。
<br>
<br>　　遵途稍已近，候吏来相续。晓霁心始安，林端见初旭。
<br>
<br>　　卷210_41  「送商州杜中丞赴任」皇甫曾
<br>
<br>　　安康地理接商於，帝命专城总赋舆。夕拜忽辞青琐闼，
<br>
<br>　　晨装独捧紫泥书。深山古驿分驺骑，芳草闲云逐隼。
<br>
<br>　　绮皓清风千古在，因君一为谢岩居。
<br>
<br>　　卷210_42  「送著公归越」皇甫曾
<br>
<br>　　谁能愁此别，到越会相逢。长忆云门寺，门前千万峰。
<br>
<br>　　石床埋积雪，山路倒枯松。莫学白居士，无人知去踪。
<br>
<br>　　卷210_43  「送郑秀才贡举」皇甫曾
<br>
<br>　　西去意如何，知随贡士科。吟诗向月路，驱马出烟萝。
<br>
<br>　　晚色寒芜远，秋声候雁多。自怜归未得，相送一劳歌。
<br>
<br>　　卷210_44  「锡杖歌，送明楚上人归佛川（一作权德舆诗）」皇甫曾
<br>
<br>　　上人远自西天至，头陀行遍南朝寺。口翻贝叶古字经，
<br>
<br>　　手持金策声泠泠。护法护身惟振锡，石濑云溪深寂寂。
<br>
<br>　　乍来松径风露寒，遥映霜天月成魄。后夜空山禅诵时，
<br>
<br>　　寥寥挂在枯树枝。真法尝传心不住，东西南北随缘路。
<br>
<br>　　佛川此去何时回，应真莫便游天台。
<br>
<br>　　卷210_45  「玉山岭上作」皇甫曾
<br>
<br>　　悠悠驱匹马，征路上连冈。晚翠深云窦，寒台净石梁。
<br>
<br>　　秋花偏似雪，枫叶不禁霜。愁见前程远，空郊下夕阳。
<br>
<br>　　卷210_46  「国子柳博士兼领太常博士，辄申贺赠」皇甫曾
<br>
<br>　　博士本秦官，求才帖职难。临风曲台净，对月碧池寒。
<br>
<br>　　讲学分阴重，斋祠晓漏残。朝衣辨色处，双绶更宜看。
<br>
<br>　　卷210_47  「送裴秀才贡举」皇甫曾
<br>
<br>　　儒衣羞此别，去抵汉公卿。宾贡年犹少，篇章艺已成。
<br>
<br>　　临流惜暮景，话别起乡情。离酌不辞醉，西江春草生。
<br>
<br>　　卷210_48  「赠老将」皇甫曾
<br>
<br>　　白草黄云塞上秋，曾随骠骑出并州。
<br>
<br>　　辘轳剑折虬髯白，转战功多独不侯。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
