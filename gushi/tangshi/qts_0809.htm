<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百零九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷八百零九
<br>
<br>　　卷809_1  「酬皇甫冉西陵见寄（一作西陵渡）」灵一
<br>
<br>　　西陵潮信满，岛屿没中流。越客依风水，相思南渡头。
<br>
<br>　　寒光生极浦，落日映沧洲。何事扬帆去，空惊海上鸥。
<br>
<br>　　卷809_2  「溪行即事」灵一
<br>
<br>　　近夜山更碧，入林溪转清。不知伏牛事，潭洞何从横。
<br>
<br>　　野岸烟初合，平湖月未生。孤舟屡失道，但听秋泉声。
<br>
<br>　　卷809_3  「栖霞山夜坐」灵一
<br>
<br>　　山头戒坛路，幽映雪岩侧。四面青石床，一峰苔藓色。
<br>
<br>　　松风静复起，月影开还黑。何独乘夜来，殊非昼所得。
<br>
<br>　　卷809_4  「宿天柱观（一作宿灵洞观）」灵一
<br>
<br>　　石室初投宿，仙翁喜暂容。花源隔水见，洞府过山逢。
<br>
<br>　　泉涌阶前地，云生户外峰。中宵自入定，非是欲降龙。
<br>
<br>　　卷809_5  「酬皇甫冉将赴无锡，于云门寺赠别」灵一
<br>
<br>　　湖南通古寺，来往意无涯。欲识云门路，千峰到若耶。
<br>
<br>　　春山子敬宅，古木谢敷家。自可长偕隐，那言相去赊。
<br>
<br>　　卷809_6  「宜丰新泉」灵一
<br>
<br>　　泉源新涌出，洞澈映纤云。稍落芙蓉沼，初淹苔藓文。
<br>
<br>　　素将空意合，净与众流分。每到清宵月，泠泠梦里闻。
<br>
<br>　　卷809_7  「静林精舍」灵一
<br>
<br>　　静林溪路远，萧帝有遗踪。水击罗浮磬，山鸣于阗钟。
<br>
<br>　　灯传三世火，树老万株松。无数烟霞色，空闻昔卧龙。
<br>
<br>　　卷809_8  「江行寄张舍人」灵一
<br>
<br>　　客程终日风尘苦，蓬转还家未有期。林色晓分残雪后，
<br>
<br>　　角声寒奏落帆时。月高星使东看远，云破霜鸿北度迟。
<br>
<br>　　流荡此心难共说，千峰澄霁隔琼枝。
<br>
<br>　　卷809_9  「送王颖悟归左绵」灵一
<br>
<br>　　客意天南兴已阑，不堪言别向仙官。梦摇玉随旄节，
<br>
<br>　　心到金华忆杏坛。荒郊极望归云尽，瘦马空嘶落日残。
<br>
<br>　　想得故山青霭里，泉声入夜独潺潺。
<br>
<br>　　卷809_10  「安公」灵一
<br>
<br>　　弥天称圣哲，象法初赖。弘道识行藏，匡时知进退。
<br>
<br>　　秦王轻与举，习生重酬对。学文古篆中，义显心经内。
<br>
<br>　　法服应华夏，金言流海岱。西方浮云间，更陪龙华会。
<br>
<br>　　卷809_11  「林公」灵一
<br>
<br>　　支公信高逸，久向山林住。时将孙许游，岂以形骸遇。
<br>
<br>　　幸辞天子诏，复览名臣疏。西晋尚虚无，南朝久沦误。
<br>
<br>　　因谈老庄意，乃尽逍遥趣。谁为竹林贤，风流相比附。
<br>
<br>　　卷809_12  「远公」灵一
<br>
<br>　　远公逢道安，一朝弃儒服。真机久消歇，世教空拘束。
<br>
<br>　　誓入罗浮中，遂栖庐山曲。禅经初纂定，佛语新名目。
<br>
<br>　　钵帽绝朝宗，簪裾翻拜伏。东林多隐士，为我辞荣禄。
<br>
<br>　　卷809_13  「雨后欲寻天目山，问元、骆二公溪路」灵一
<br>
<br>　　昨夜云生天井东，春山一雨一回风。
<br>
<br>　　林花并逐溪流下，欲上龙池通不通。
<br>
<br>　　卷809_14  「题僧院」灵一
<br>
<br>　　虎溪闲月引相过，带雪松枝挂薜萝。
<br>
<br>　　无限青山行欲尽，白云深处老僧多。
<br>
<br>　　卷809_15  「宿静林寺」灵一
<br>
<br>　　山寺门前多古松，溪行欲到已闻钟。
<br>
<br>　　中宵引领寻高顶，月照云峰凡几重。
<br>
<br>　　卷809_16  「再还宜丰寺」灵一
<br>
<br>　　再寻招隐地，重会息心期。樵客问归日，山僧记别时。
<br>
<br>　　野云阴远甸，秋雨涨前陂。勿谓探形胜，吾今不好奇。
<br>
<br>　　卷809_17  「春日山斋」灵一
<br>
<br>　　野径东风起，山扉度日开。晴光拆红萼，流水长青苔。
<br>
<br>　　逋客殊未去，芳时已再来。非关恋春草，自是欲裴回。
<br>
<br>　　卷809_18  「留别忠州故人（一作惟审诗）」灵一
<br>
<br>　　一身无定处，万里独销魂。芳草迷归路，春流滴泪痕。
<br>
<br>　　几时休旅食，何夜宿江村。欲识相思苦，空山啼暮猿。
<br>
<br>　　卷809_19  「送别」灵一
<br>
<br>　　凭高莫送远，看欲断归心。别恨啼猿苦，相思流水深。
<br>
<br>　　翠云南涧影，丹桂晚山阴。若未来双鹄，辽城何更寻。
<br>
<br>　　卷809_20  「送冽寺主之京迎禅和尚」灵一
<br>
<br>　　禅门居此地，瞻望在虚空。水国月未上，苍生如梦中。
<br>
<br>　　上人知机士，瓶锡慰樊笼。彼土诸梵众，嗟君扬道风。
<br>
<br>　　卷809_21  「送王法师之西川」灵一
<br>
<br>　　旅游无近远，要自别魂销。官柳乡愁乱，春山客路遥。
<br>
<br>　　伴行芳草远，缘兴野花飘。计日功成后，还将辅圣朝。
<br>
<br>　　卷809_22  「送范律师往果州」灵一
<br>
<br>　　终南千古后，独尔继卿名。离障非今日，修因是几生。
<br>
<br>　　乱峰寒影暮，深涧野流清。远客归心苦，难为此别情。
<br>
<br>　　卷809_23  「送明素上人归楚觐省」灵一
<br>
<br>　　能将疏懒背时人，不厌孤萍任此身。江上昔年同出处，
<br>
<br>　　天涯今日共风尘。平湖旧隐应残雪，芳草归心未隔春。
<br>
<br>　　前路倍怜多胜事，到家知庆彩衣新。
<br>
<br>　　卷809_24  「项王庙（一作栖一诗）」灵一
<br>
<br>　　缅想咸阳事可嗟，楚歌哀怨思无涯。八千子弟归何处，
<br>
<br>　　万里鸿沟属汉家。弓断阵前争日月，血流垓下定龙蛇。
<br>
<br>　　拔山力尽乌江水，今日悠悠空浪花。
<br>
<br>　　卷809_25  「酬陈明府舟中见赠」灵一
<br>
<br>　　长溪通夜静，素舸与人闲。月影沈秋水，风声落暮山。
<br>
<br>　　稻花千顷外，莲叶两河间。陶令多真意，相思一解颜。
<br>
<br>　　卷809_26  「题东兰若」灵一
<br>
<br>　　上人禅室路裴回，万木清阴向日开。寒竹影侵行径石，
<br>
<br>　　秋风声入诵经台。闲云不系从舒卷，狎鸟无机任往来。
<br>
<br>　　更惜片阳谈妙理，归时莫待暝钟催。
<br>
<br>　　卷809_27  「送朱放」灵一
<br>
<br>　　苦见人间世，思归洞里天。纵令山鸟语，不废野人眠。
<br>
<br>　　卷809_28  「归岑山过惟审上人别业（一作归岑山留别）」灵一
<br>
<br>　　禅客无心忆薜萝，自然行径向山多。
<br>
<br>　　知君欲问人间事，始与浮云共一过。
<br>
<br>　　卷809_29  「于潜道中呈元八处士」灵一
<br>
<br>　　苕水滩行浅，潜州路渐深。参差远岫色，迢递野人心。
<br>
<br>　　冻涧冰难释，秋山日易阴。不知天目下，何处是云林。
<br>
<br>　　卷809_30  「送殷判官归上都」灵一
<br>
<br>　　漾舟云路客，来过夕阳时。向背堪遗恨，逢迎宿未期。
<br>
<br>　　水容愁暮急，花影动春迟。别后王孙草，青青入梦思。
<br>
<br>　　卷809_31  「赠别皇甫曾」灵一
<br>
<br>　　幽人从远岳，过客爱春山。高驾能相送，孤游且未还。
<br>
<br>　　紫苔封井石，绿竹掩柴关。若到云峰外，齐心去住间。
<br>
<br>　　卷809_32  「送陈允初卜居麻园」灵一
<br>
<br>　　欲向麻源隐，能寻谢客踪。空山几千里，幽谷第三重。
<br>
<br>　　茅宇宁须葺，荷衣不待缝。因君见往事，为我谢乔松。
<br>
<br>　　卷809_33  「秋题刘逸人林泉」灵一
<br>
<br>　　凉飙乱黄叶，迟客橘阴清。萝径封行迹，云门闭野情。
<br>
<br>　　零林秋露响，穿竹暮烟轻。莫恋幽栖地，怀安却败名。
<br>
<br>　　卷809_34  「自大林与韩明府归郭中精舍」灵一
<br>
<br>　　野客同舟楫，相携复一归。孤烟生暮景，远岫带春晖。
<br>
<br>　　不道还山是，谁云向郭非。禅门有通隐，喧寂共忘机。
<br>
<br>　　卷809_35  「同使君宿大梁驿」灵一
<br>
<br>　　旌旗江上出，花外卷帘空。夜色临城月，春寒度水风。
<br>
<br>　　虽然行李别，且喜语音同。若问匡庐事，终身愧远公。
<br>
<br>　　卷809_36  「题黄公陶翰别业（一作处一诗，一作苏广文诗）」灵一
<br>
<br>　　闻说花源堪避秦，幽寻数月不逢人。烟霞洞里无鸡犬，
<br>
<br>　　风雨林间有鬼神。黄公石上三芝秀，陶令门前五柳春。
<br>
<br>　　醉卧白云闲入梦，不知何物是吾身。
<br>
<br>　　卷809_37  「哭卫尚书」灵一
<br>
<br>　　画戟重门楚水阴，天涯欲暮共伤心。南荆双戟痕犹在，
<br>
<br>　　北斗孤魂望已深。莲花幕下悲风起，细柳营边晓月临。
<br>
<br>　　有路茫茫向谁问，感君空有泪沾襟。
<br>
<br>　　卷809_38  「赠灵澈禅师」灵一
<br>
<br>　　禅师来往翠微间，万里千峰到剡山。
<br>
<br>　　何时共到天台里，身与浮云处处闲。
<br>
<br>　　卷809_39  「将出宜丰寺留题山房」灵一
<br>
<br>　　池上莲荷不自开，山中流水偶然来。
<br>
<br>　　若言聚散定由我，未是回时那得回。
<br>
<br>　　卷809_40  「妙乐观（一作题王乔观传傅道士所居）」灵一
<br>
<br>　　王乔所居空山观，白云至今凝不散。坛场月路几千年，
<br>
<br>　　往往吹笙下天半。瀑布西行过石桥，黄精采根还采苗。
<br>
<br>　　忽见一人檠茶碗，d花昨夜风吹满。自言家处在东坡，
<br>
<br>　　白犬相随邀我过。松间石上有棋局，能使樵人烂斧柯。
<br>
<br>　　卷809_41  「与元居士青山潭饮茶」灵一
<br>
<br>　　野泉烟火白云间，坐饮香茶爱此山。
<br>
<br>　　岩下维舟不忍去，青溪流水暮潺潺。
<br>
<br>　　卷809_42  「送人得荡子归倡妇（一作行不归）」灵一
<br>
<br>　　垂涕凭回信，为语柳园人。情知独难守，又是一阳春。
<br>
<br>　　卷809_43  「句」灵一
<br>
<br>　　滤泉侵月起，扫径避虫行。（《丹铅录》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
