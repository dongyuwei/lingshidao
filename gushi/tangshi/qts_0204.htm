<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百零四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百零四
<br>
<br>　　卷204_1  「时兴」杨贲
<br>
<br>　　贵人昔未贵，咸愿顾寒微。及自登枢要，何曾问布衣。
<br>
<br>　　平明登紫阁，日晏下彤闱。扰扰路傍子，无劳歌是非。
<br>
<br>　　卷204_2  「咏石季伦」李清
<br>
<br>　　金谷繁华石季伦，只能谋富不谋身。
<br>
<br>　　当时纵与绿珠去，犹有无穷歌舞人。
<br>
<br>　　卷204_3  「鹤警露」陈季
<br>
<br>　　南国商飙动，东皋野鹤鸣。溪松寒暂宿，露草滴还惊。
<br>
<br>　　欲有高飞意，空闻召侣情。风间传藻质，月下引清声。
<br>
<br>　　未假抟扶势，焉知羽翼轻。吾君开太液，愿得应皇明。
<br>
<br>　　卷204_4  「湘灵鼓瑟」陈季
<br>
<br>　　神女泛瑶瑟，古祠严野亭。楚云来泱漭，湘水助清泠。
<br>
<br>　　妙指微幽契，繁声入杳冥。一弹新月白，数曲暮山青。
<br>
<br>　　调苦荆人怨，时遥帝子灵。遗音如可赏，试奏为君听。
<br>
<br>　　卷204_5  「湘灵鼓瑟」王邕
<br>
<br>　　宝瑟和琴韵，灵妃应乐章。依稀闻促柱，仿佛梦新妆。
<br>
<br>　　波外声初发，风前曲正长。凄清和万籁，断续绕三湘。
<br>
<br>　　转觉云山迥，空怀杜若芳。诚能传此意，雅奏在宫商。
<br>
<br>　　卷204_6  「嵩山望幸」王邕
<br>
<br>　　峻极位何崇，方知造化功。降灵逢圣主，望幸表维嵩。
<br>
<br>　　隐映连青壁，嵯峨向碧空。象车因叶瑞，龙驾愿升中。
<br>
<br>　　万岁声长在，千岩气转雄。东都歌盛事，西笑伫皇风。
<br>
<br>　　卷204_7  「湘灵鼓瑟」庄若讷
<br>
<br>　　帝子鸣金瑟，馀声自抑扬。悲风丝上断，流水曲中长。
<br>
<br>　　出没游鱼听，逶迤彩凤翔。微音时扣徵，雅韵乍含商。
<br>
<br>　　神理诚难测，幽情讵可量。至今闻古调，应恨滞三湘。
<br>
<br>　　卷204_8  「湘灵鼓瑟」魏璀
<br>
<br>　　瑶瑟多哀怨，朱弦且莫听。扁舟三楚客，丛竹二妃灵。
<br>
<br>　　淅沥闻馀响，依稀欲辨形。柱间寒水碧，曲里暮山青。
<br>
<br>　　良马悲衔草，游鱼思绕萍。知音若相遇，终不滞南溟。
<br>
<br>　　卷204_9  「怀素上人草书歌（一本作王邕诗，今从统签另编）」王zr
<br>
<br>　　衡阳双峡插天峻，青壁ff万馀仞。此中灵秀众所知，
<br>
<br>　　草书独有怀素奇。怀素身长五尺四，嚼汤诵咒吁可畏。
<br>
<br>　　铜瓶锡杖倚闲庭，斑管秋毫多逸意。或粉壁，或彩笺，
<br>
<br>　　蒲葵绢素何相鲜。忽作风驰如电掣，更点飞花兼散雪。
<br>
<br>　　寒猿饮水撼枯藤，壮士拔山伸劲铁。
<br>
<br>　　君不见张芝昔日称独贤，君不见近日张旭为老颠。
<br>
<br>　　二公绝艺人所惜，怀素传之得真迹。峥嵘蹙出海上山，
<br>
<br>　　突兀状成湖畔石。一纵又一横，一欹又一倾。
<br>
<br>　　临江不羡飞帆势，下笔长为骤雨声。我牧此州喜相识，
<br>
<br>　　又见草书多慧力。怀素怀素不可得，开卷临池转相忆。
<br>
<br>　　卷204_10  「怀素上人草书歌」窦冀
<br>
<br>　　狂僧挥翰狂且逸，独任天机摧格律。龙虎惭因点画生，
<br>
<br>　　雷霆却避锋芒疾。鱼笺绢素岂不贵，只嫌局促儿童戏。
<br>
<br>　　粉壁长廊数十间，兴来小豁胸襟气。长幼集，贤豪至，
<br>
<br>　　枕糟藉L犹半醉。忽然绝叫三五声，满壁纵横千万字。
<br>
<br>　　吴兴张老尔莫颠，叶县公孙我何谓。如熊如罴不足比，
<br>
<br>　　如虺如蛇不足拟。涵物为动鬼神泣，狂风入林花乱起。
<br>
<br>　　殊形怪状不易说，就中惊燥尤枯绝。边风杀气同惨烈，
<br>
<br>　　崩槎卧木争摧折。塞草遥飞大漠霜，胡天乱下阴山雪。
<br>
<br>　　偏看能事转新奇，郡守王公同赋诗。枯藤劲铁愧三舍，
<br>
<br>　　骤雨寒猿惊一时。此生绝艺人莫测，假此常为护持力。
<br>
<br>　　连城之璧不可量，五百年知草圣当。
<br>
<br>　　卷204_11  「怀素上人草书歌」鲁收
<br>
<br>　　吾观文士多利用，笔精墨妙诚堪重。身上艺能无不通，
<br>
<br>　　就中草圣最天纵。有时兴酣发神机，抽毫点墨纵横挥。
<br>
<br>　　风声吼烈随手起，龙蛇迸落空壁飞。连拂数行势不绝，
<br>
<br>　　藤悬查蹙生奇节。划然放纵惊云涛，或时顿挫萦毫发。
<br>
<br>　　自言转腕无所拘，大笑羲之用阵图。狂来纸尽势不尽，
<br>
<br>　　投笔抗声连叫呼。信知鬼神助此道，墨池未尽书已好。
<br>
<br>　　行路谈君口不容，满堂观者空绝倒。所恨时人多笑声，
<br>
<br>　　唯知贱实翻贵名。观尔向来三五字，颠奇何谢张先生。
<br>
<br>　　卷204_12  「怀素上人草书歌」朱逵
<br>
<br>　　几年出家通宿命，一朝却忆临池圣。转腕摧锋增崛崎，
<br>
<br>　　秋毫茧纸常相随。衡阳客舍来相访，连饮百杯神转王。
<br>
<br>　　忽闻风里度飞泉，纸落纷纷如@鸢。形容脱略真如助，
<br>
<br>　　心思周游在何处。笔下惟看激电流，字成只畏盘龙去。
<br>
<br>　　怪状崩腾若转蓬，飞丝历乱如回风。长松老死倚云壁，
<br>
<br>　　蹙浪相翻惊海鸿。于今年少尚如此，历睹远代无伦比。
<br>
<br>　　妙绝当动鬼神泣，崔蔡幽魂更心死。
<br>
<br>　　卷204_13  「题怀素上人草书」许瑶
<br>
<br>　　志在新奇无定则，古瘦漓{半无墨。
<br>
<br>　　醉来信手两三行，醒后却书书不得。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
