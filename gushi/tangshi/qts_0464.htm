<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百六十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百六十四
<br>
<br>　　卷464_1  「和李校书雨中自秘省见访知早入朝便入集贤不遇诗」王起
<br>
<br>　　台庭才子来款扉，典校初从天禄归。已惭陋巷回玉趾，
<br>
<br>　　仍闻细雨沾彩衣。诘朝始趋凤阙去，此日遂愁鸡黍违。
<br>
<br>　　忆昨谬官在乌府，喜君对门讨鱼鲁。直庐相望夜每阑，
<br>
<br>　　高阁遥临月时吐。昔闻三入承明庐，今来重入中秘书。
<br>
<br>　　校文复忝丞相属，博物更与张侯居。新冠峨峨不变铁，
<br>
<br>　　旧泉脉脉犹在渠。忽枉情人吐芳讯，临风不羡潘锦舒。
<br>
<br>　　忆见青天霞未卷，吟玩瑶华不知晚。自怜岂是风引舟，
<br>
<br>　　如何渐与蓬山远。
<br>
<br>　　卷464_2  「贡举人谒先师闻雅乐」王起
<br>
<br>　　蔼蔼观光士，来同鹄鹭群。鞠躬遗像在，稽首雅歌闻。
<br>
<br>　　度曲飘清汉，馀音遏晓云。两楹凄已合，九仞杳难分。
<br>
<br>　　断续同清吹，洪纤入紫氛。长言听已罢，千载仰斯文。
<br>
<br>　　卷464_3  「浊水求珠」王起
<br>
<br>　　行潦沈明月，光辉也不浮。识珍能洞鉴，精宝此来求。
<br>
<br>　　几被泥沙杂，常随混浊流。润川终自媚，照乘且何由。
<br>
<br>　　的终难掩，晶荧愿见收。蛇行无胫至，饮德已闻酬。
<br>
<br>　　卷464_4  「和周侍郎见寄」王起
<br>
<br>　　贡院离来二十霜，谁知更忝主文场。杨叶纵能穿旧的，
<br>
<br>　　桂枝何必爱新香。九重每忆同仙禁，六义初吟得夜光。
<br>
<br>　　莫道相知不相见，莲峰之下欲征黄。
<br>
<br>　　卷464_5  「赠毛仙翁」王起
<br>
<br>　　冰霜肌骨称童年，羽驾何由到俗间。丹灶化金留秘诀，
<br>
<br>　　仙宫嗽玉叩玄关。壶中世界青天近，洞里烟霞白日闲。
<br>
<br>　　若许随师去尘网，愿陪鸾鹤向三山。
<br>
<br>　　卷464_6  「赋花」王起
<br>
<br>　　花。点缀，分葩。露初`，月未斜。一枝曲水，千树山家。
<br>
<br>　　戏蝶未成梦，娇莺语更夸。既见东园成径，何殊西子同车。
<br>
<br>　　渐觉风飘轻似雪，能令醉者乱如麻。
<br>
<br>　　卷464_7  「赋得浊水求珠」王损之
<br>
<br>　　积水非澄彻，明珠不易求。依稀沈极浦，想像在中流。
<br>
<br>　　瞪目思清浅，褰裳恨暗投。徒看川色媚，空爱夜光浮。
<br>
<br>　　月入疑龙吐，星归似蚌游。终希识珍者，采掇冀冥搜。
<br>
<br>　　卷464_8  「赋得行不由径」王炎
<br>
<br>　　邪径趋时捷，端心恶此名。长衢贵高步，大路自规行。
<br>
<br>　　且虑萦纡僻，将求坦荡情。讵同流俗好，方保立身贞。
<br>
<br>　　远迹如违险，修仁在履平。始知夫子道，从此得坚诚。
<br>
<br>　　卷464_9  「赋得行不由径（一作萧昕诗）」封孟绅
<br>
<br>　　欲速意何成，康庄欲砥平。天衢皆利往，吾道泰方行。
<br>
<br>　　不复由莱径，无由见蒋生。三条遵广达，九轨尚安贞。
<br>
<br>　　紫陌悠悠去，芳尘步步清。澹台千载后，公正有遗名。
<br>
<br>　　卷464_10  「题马侍中燧木香亭」邵楚苌
<br>
<br>　　春日迟迟木香阁，窈窕佳人褰绣幕。淋漓玉露滴紫蕤，
<br>
<br>　　绵蛮黄鸟窥朱萼。横汉碧云歌处断，满地花钿舞时落。
<br>
<br>　　树影参差斜入檐，风动玲珑水晶箔。
<br>
<br>　　卷464_11  「赋得玉水记方流」郑俞
<br>
<br>　　积水綦文动，因知玉产幽。如天涵素色，侔地引方流。
<br>
<br>　　潜润滋云起，荧华射浪浮。鱼龙泉不夜，草木岸无秋。
<br>
<br>　　璧沼宁堪比，瑶池讵可俦。若非悬坐测，谁复寄冥搜。
<br>
<br>　　卷464_12  「赋得玉水记方流」吴丹
<br>
<br>　　玉泉何处记，四折水纹浮。润下宁逾矩，居方在上流。
<br>
<br>　　映空虚漾漾，涵白净悠悠。影碎疑冲斗，光清耐触舟。
<br>
<br>　　璋分辨状，沙砾共怀柔。愿赴朝宗日，萦回入御沟。
<br>
<br>　　卷464_13  「赋得玉水记方流」王鉴
<br>
<br>　　玉润在中洲，光临J岸幽。氤氲冥瑞影，演漾度方流。
<br>
<br>　　乍似轻涟合，还疑骇浪收。夤缘知有异，洞彻信无俦。
<br>
<br>　　比德称殊赏，含辉处至柔。沉沦如见念，况乃属时休。
<br>
<br>　　卷464_14  「赋得玉水记方流」陈昌言
<br>
<br>　　明媚如怀玉，奇姿自托幽。白虹深不见，绿水折空流。
<br>
<br>　　方珏清沙遍，纵横气色浮。类圭才有角，写月让成钩。
<br>
<br>　　久处沉潜贵，希当特达收。滔滔在何许，揭厉愿从游。
<br>
<br>　　卷464_15  「白日丽江皋（一作鲍溶诗）」陈昌言
<br>
<br>　　迟景临遥水，晴空似不高。清明开晓镜，昭晰辨秋毫。
<br>
<br>　　郁郁长堤土，离离浅渚毛。烟销占一候，风静拥千艘。
<br>
<br>　　独媚青春柳，宜看白鹭涛。何年谢公赏，遗韵在江皋。
<br>
<br>　　卷464_16  「赋得玉水记方流」杜元颖
<br>
<br>　　重泉生美玉，积水异常流。始玩清堪赏，因知宝可求。
<br>
<br>　　斗回虹气见，磬折紫光浮。中矩皆明德，同方叶至柔。
<br>
<br>　　月华偏共映，风暖伫将游。遇鉴终无暗，逢时愿见收。
<br>
<br>　　卷464_17  「太常观阅骠国新乐」胡直钧
<br>
<br>　　异音来骠国，初被奉常人。才可宫商辨，殊惊节奏新。
<br>
<br>　　转规回绣面，曲折度文身。舒散随鸾吹，喧呼杂鸟春。
<br>
<br>　　襟衽怀旧识，丝竹变恒陈。何事留中夏，长令表化淳。
<br>
<br>　　卷464_18  「行不由径」俞简
<br>
<br>　　古人心有尚，乃是孔门生。为计安贫乐，当从大道行。
<br>
<br>　　讵应流远迹，方欲料前程。捷径虽云易，长衢岂不平。
<br>
<br>　　后来无枉路，先达擅前名。一示遵途意，微衷益自精。
<br>
<br>　　卷464_19  「丁巳岁八月祭武侯祠堂，因题临淮公旧碑」杨嗣复
<br>
<br>　　斋庄修祀事，旌旆出效。S草轩墀狭，涂墙赭垩新。
<br>
<br>　　谋猷期作圣，风俗奉为神。酹酒成坳泽，持兵列偶人。
<br>
<br>　　非才膺宠任，异代揖芳尘。况是平津客，碑前泪满巾。
<br>
<br>　　卷464_20  「仪凤」杨嗣复
<br>
<br>　　八方该帝泽，威凤忽来宾。向日朱光动，迎风翠羽新。
<br>
<br>　　低昂多异趣，饮啄迥无邻。郊薮今翔集，河图意等伦。
<br>
<br>　　闻韶知鼓舞，偶圣愿逡巡。比屋初同俗，垂恩击壤人。
<br>
<br>　　卷464_21  「赠毛仙翁」杨嗣复
<br>
<br>　　天上玉郎骑白鹤，肘后金壶盛妙药。暂游下界傲五侯，
<br>
<br>　　重看当时旧城郭。羽衣茸茸轻似雪，云上双童持绛节。
<br>
<br>　　王母亲缝紫锦囊，令向怀中藏秘诀。令威子晋皆俦侣，
<br>
<br>　　东岳同寻太真女。搜奇缀韵和阳春，文章不是人间语。
<br>
<br>　　药成自固黄金骨，天地齐兮身不没。日月宫中便是家，
<br>
<br>　　下视昆仑何突兀。童姿玉貌谁方比，玄发绿髯光弥弥。
<br>
<br>　　满朝将相门弟子，随师尽愿抛尘滓。九转琅\必有馀，
<br>
<br>　　愿乞刀圭救生死。
<br>
<br>　　卷464_22  「题李处士山居」杨嗣复
<br>
<br>　　卧龙决起为时君，寂寞匡庐惟白云。
<br>
<br>　　今日仲容修故业，草堂焉敢更移文。
<br>
<br>　　卷464_23  「谢寄新茶」杨嗣复
<br>
<br>　　石上生芽二月中，蒙山顾渚莫争雄。
<br>
<br>　　封题寄与杨司马，应为前衔是相公。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
