<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百九十七</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百九十七
<br>
<br>　　卷497_1  「寄贾岛」姚合
<br>
<br>　　漫向城中住，儿童不识钱。瓮头寒绝酒，灶额晓无烟。
<br>
<br>　　狂发吟如哭，愁来坐似禅。新诗有几首，旋被世人传。
<br>
<br>　　卷497_2  「寄王度居士」姚合
<br>
<br>　　憔悴王居士，颠狂不称时。天公与贫病，时辈复轻欺。
<br>
<br>　　茅屋随年借，盘餐逐日移。弃嫌官似梦，珍重酒如师。
<br>
<br>　　无竹栽芦看，思山叠石为。静窗留客话，古寺觅僧棋。
<br>
<br>　　瘦马寒来死，羸童饿得痴。唯应寻阮籍，心事远相知。
<br>
<br>　　卷497_3  「寄杨茂卿校书」姚合
<br>
<br>　　去年别君时，同宿黎阳城。黄河冻欲合，船入冰罅行。
<br>
<br>　　君为使滑州，我来西入京。丈夫不泣别，旁人叹无情。
<br>
<br>　　到京就省试，落籍先有名。惭辱乡荐书，忽欲自受刑。
<br>
<br>　　还家岂无路，羞为路人轻。决心住城中，百败望一成。
<br>
<br>　　腐草众所弃，犹能化为萤。岂我愚暗身，终久不发明。
<br>
<br>　　所悲道路长，亲爱难合并。还如舟与车，奔走各异程。
<br>
<br>　　耳目甚短狭，背面若聋盲。安得学白日，远见君仪形。
<br>
<br>　　卷497_4  「寄杜师义」姚合
<br>
<br>　　出处难相见，同城似异乡。点兵寻户籍，烧药试仙方。
<br>
<br>　　事校千般别，心还一种忙。黄金如化得，相寄亦何妨。
<br>
<br>　　卷497_5  「寄陆浑县尉李景先」姚合
<br>
<br>　　微俸还同请，唯君独自闲。地偏无驿路，药贱管仙山。
<br>
<br>　　月色生松里，泉声在石间。吟诗复饮酒，何事更相关。
<br>
<br>　　卷497_6  「寄酬卢侍御」姚合
<br>
<br>　　诗新得意恣狂疏，挥手终朝力有馀。
<br>
<br>　　今到诗家浑手战，欲题名字倩人书。
<br>
<br>　　卷497_7  「寄主客张郎中」姚合
<br>
<br>　　年长方慕道，金丹事参差。故园归未得，秋风思难持。
<br>
<br>　　蹇拙公府弃，朴静高人知。以我齐杖屦，昏旭讵相离。
<br>
<br>　　吟诗红叶寺，对酒黄菊篱。所赏未及毕，后游良有期。
<br>
<br>　　粲粲华省步，屑屑旅客姿。未同山中去，固当殊路岐。
<br>
<br>　　卷497_8  「寄县尉李廓少府」姚合
<br>
<br>　　岁满休为吏，吟诗著白衣。爱山闲卧久，在世此心稀。
<br>
<br>　　听鹤向风立，捕鱼乘月归。此君才不及，谬得侍彤闱。
<br>
<br>　　卷497_9  「寄紫阁隐者」姚合
<br>
<br>　　自闻憔客说，无计得相寻。几世传高卧，全家在一林。
<br>
<br>　　养情书览苦，采药路多深。愿得为邻里，谁能说此心。
<br>
<br>　　卷497_10  「寄国子杨巨源祭酒」姚合
<br>
<br>　　日日新诗出，城中写不禁。清高疑对竹，闲雅胜闻琴。
<br>
<br>　　门户饶秋景，儿童解冷吟。云山今作主，还借外人寻。
<br>
<br>　　卷497_11  「寄永乐长官殷尧藩」姚合
<br>
<br>　　故人为吏隐，高卧簿书间。绕院唯栽药，逢僧只说山。
<br>
<br>　　此宵欢不接，穷岁信空还。何计相寻去，严风雪满关。
<br>
<br>　　卷497_12  「冬夜书事寄两省阁老」姚合
<br>
<br>　　天寒渐觉雁声疏，新月微微玉漏初。海峤只宜今日去，
<br>
<br>　　故乡已过十年馀。发稀岂易胜玄冕，眼暗应难写谏书。
<br>
<br>　　阁下群公尽高思，谁能携酒访贫居。
<br>
<br>　　卷497_13  「寄灵一律师」姚合
<br>
<br>　　梵书钞律千馀纸，净院焚香独受持。
<br>
<br>　　童子病来烟火绝，清泉漱口过斋时。
<br>
<br>　　卷497_14  「郡中书事寄默然上人」姚合
<br>
<br>　　郡中饶野兴，过客亦淹留。看月江楼晓，寻山石径秋。
<br>
<br>　　意归何处老，谁免此生愁。长爱东林子，安禅百事休。
<br>
<br>　　卷497_15  「寄张小挂合
<br>
<br>　　幽处寻书坐，朝朝闭竹扉。山僧封茗寄，野客乞诗归。
<br>
<br>　　秋卷多唯好，时名屈更肥。明年取前字，杯酒赛春辉。
<br>
<br>　　卷497_16  「寄李频」姚合
<br>
<br>　　闭门常不出，惟觉长庭莎。朋友来看少，诗书卧读多。
<br>
<br>　　命随才共薄，愁与醉相和。珍重君名字，新登甲乙科。
<br>
<br>　　卷497_17  「寄李群玉」姚合
<br>
<br>　　九衢名与利，无计扰闲人。道远期轻世，才高贵重身。
<br>
<br>　　石脂稀胜乳，玉粉细于尘。骨换肌肤腻，心灵气色真。
<br>
<br>　　嵩山高到日，洛水暖如春。居住应安稳，黄金几灶新。
<br>
<br>　　卷497_18  「病中书事寄友人」姚合
<br>
<br>　　终日自缠绕，此身无适缘。万愁生雨夜，百病凑衰年。
<br>
<br>　　多睡憎明屋，慵行待暖天。疮头梳有虱，风耳乱无蝉。
<br>
<br>　　换白方多错，回金法不全。家贫何所怨，将在老僧边。
<br>
<br>　　卷497_19  「九日寄钱可复」姚合
<br>
<br>　　数杯黄菊酒，千里白云天。上国名方振，戎州病未痊。
<br>
<br>　　静愁惟忆醉，闲走不胜眠。惆怅东门别，相逢知几年。
<br>
<br>　　卷497_20  「春日早朝寄刘起居」姚合
<br>
<br>　　九衢寒雾敛，双阙曙光分。彩仗迎春日，香烟接瑞雪。
<br>
<br>　　声清漏间，天语侍臣闻。莫笑冯唐老，还来谒圣君。
<br>
<br>　　卷497_21  「秋日寄李支使」姚合
<br>
<br>　　秋思朝来起，侵人暑稍微。晓眠离北户，午饭尚生衣。
<br>
<br>　　山静云初白，枝高果渐稀。闻君家海上，莫与燕同归。
<br>
<br>　　卷497_22  「寄汴州令狐楚相公」姚合
<br>
<br>　　汴水从今不复浑，秋风鼙鼓动城根。梁园台馆关东少，
<br>
<br>　　相府旌旗天下尊。诗好四方谁敢和，政成三郡自无冤。
<br>
<br>　　几时诏下归丹阙，还领千官入阁门。
<br>
<br>　　卷497_23  「寄东都分司白宾客」姚合
<br>
<br>　　阙下高眠过十旬，南宫印绶乞离身。诗中得意应千首，
<br>
<br>　　海内嫌官只一人。宾客分司真是隐，山泉绕宅岂辞贫。
<br>
<br>　　竹斋晚起多无事，唯到龙门寺里频。
<br>
<br>　　卷497_24  「寄裴起居」姚合
<br>
<br>　　千官晓立炉烟里，立近丹墀是起居。
<br>
<br>　　彩笔专书皇帝语，书成几卷太平书。
<br>
<br>　　卷497_25  「寄狄拾遗，时为魏州从事」姚合
<br>
<br>　　少在兵马间，长还系戎职。鸡飞不得远，岂要生羽翼。
<br>
<br>　　三年城中游，与君最相识。应知我中肠，不苟念衣食。
<br>
<br>　　主人树勋名，欲灭天下贼。愚虽乏智谋，愿陈一夫力。
<br>
<br>　　人生须气健，饥冻缚不得。睡当一席宽，觉乃千里窄。
<br>
<br>　　古人不惧死，所惧死无益。至交不可合，一合难离坼。
<br>
<br>　　君尝相劝勉，苦语毒胸臆。百年心知同，谁限河南北。
<br>
<br>　　卷497_26  「金州书事寄山中旧友」姚合
<br>
<br>　　安康虽好郡，刺史是憨翁。买酒终朝饮，吟诗一室空。
<br>
<br>　　自知为政拙，众亦觉心公。亲事星河在，忧人骨肉同。
<br>
<br>　　簿书岚色里，鼓角水声中。井邑神州接，帆樯海路通。
<br>
<br>　　野亭晴带雾，竹寺夏多风。溉稻长洲白，烧林远岫红。
<br>
<br>　　旧山期已失，芳草思何穷。林下无相笑，男儿五马雄。
<br>
<br>　　卷497_27  「寄紫阁无名头陀（自新罗来）」姚合
<br>
<br>　　峭行得如如，谁分圣与愚。不眠知梦妄，无号免人呼。
<br>
<br>　　山海禅皆遍，华夷佛岂殊。何因接师话，清净在斯须。
<br>
<br>　　卷497_28  「寄郁上人」姚合
<br>
<br>　　此生修道浅，愁见未来身。谁为传真谛，唯应是上人。
<br>
<br>　　自悲年已长，渐觉事难亲。不向禅门去，他门无了因。
<br>
<br>　　卷497_29  「寄孙路秀才」姚合
<br>
<br>　　幽居邻里少，江际复山阿。潮去蝉声出，天晴鹤语多。
<br>
<br>　　老人能步蹇，才子奈贫何。曾见春官语，年来虚甲科。
<br>
<br>　　卷497_30  「寄安陆友人」姚合
<br>
<br>　　别路在春色，故人云梦中。鸟啼三月雨，蝶舞百花风。
<br>
<br>　　烟束远山碧，霞欹落照红。想君登此兴，回首念飘蓬。
<br>
<br>　　卷497_31  「寄马戴」姚合
<br>
<br>　　天府鹿鸣客，幽山秋未归。我知方甚爱，众说以为非。
<br>
<br>　　隔屋闻泉细，和云见鹤微。新诗此处得，清峭比应稀。
<br>
<br>　　卷497_32  「寄贾岛，时任普州司仓」姚合
<br>
<br>　　长沙事可悲，普掾罪谁知。千载人空尽，一家冤不移。
<br>
<br>　　吟寒应齿落，才峭自名垂。地远山重叠，难传相忆词。
<br>
<br>　　卷497_33  「寄杨工部，闻毗陵舍弟自罨溪入茶山」姚合
<br>
<br>　　采茶溪路好，花影半浮沉。画舸僧同上，春山客共寻。
<br>
<br>　　芳新生石际，幽嫩在山阴。色是春光染，香惊日气侵。
<br>
<br>　　试尝应酒醒，封进定恩深。芳贻千里外，怡怡太府吟。
<br>
<br>　　卷497_34  「寄陕州王司马」姚合
<br>
<br>　　家寄秦城非本心，偶然头上有朝簪。自当台直无因醉，
<br>
<br>　　一别诗宗更懒吟。世事每将愁见扰，年光唯与老相侵。
<br>
<br>　　欲知居处堪长久，须向山中学煮金。
<br>
<br>　　卷497_35  「寄贾岛」姚合
<br>
<br>　　寂寞荒原下，南山只隔篱。家贫唯我并，诗好复谁知。
<br>
<br>　　草色无穷处，虫声少尽时。朝昏鼓不到，闲卧益相宜。
<br>
<br>　　卷497_36  「寄崔之仁山人」姚合
<br>
<br>　　百门坡上住，石屋两三间。日月难教老，妻儿乞与闲。
<br>
<br>　　仙经拣客问，药债煮金还。何计能相访，终身得在山。
<br>
<br>　　卷497_37  「寄嵩岳程光范」姚合
<br>
<br>　　相别何容易，相逢便岁年。客来嫌路远，谁得到君边。
<br>
<br>　　岳色鸟啼里，钟声竹影前。只应访支遁，时得话诗篇。
<br>
<br>　　卷497_38  「洛下夜会寄贾岛」姚合
<br>
<br>　　洛下攻诗客，相逢只是吟。夜觞欢稍静，寒屋坐多深。
<br>
<br>　　乌府偶为吏，沧江长在心。忆君难就寝，烛灭复星沉。
<br>
<br>　　卷497_39  「寄华州李中丞」姚合
<br>
<br>　　毛女峰前郡，烟霞气转清。庭分灵掌影，窗度瀑泉声。
<br>
<br>　　藓径人稀到，松斋药自生。常餐亦芝X，闲客是公卿。
<br>
<br>　　看水逢仙鹤，登楼见帝城。养生非酒病，难隐是诗名。
<br>
<br>　　省署尝连步，江皋欲独耕。偶题无六义，聊以达微诚。
<br>
<br>　　卷497_40  「病中辱谏议惠甘菊药苗，因以诗赠」姚合
<br>
<br>　　萧萧一亩宫，种菊十馀丛。采摘和芳露，封题寄病翁。
<br>
<br>　　熟宜茶鼎里，餐称石瓯中。香洁将何比，从来味不同。
<br>
<br>　　卷497_41  「舟行书事，寄杭州崔员外」姚合
<br>
<br>　　张颐任酒浇，开眼信花烧。旧国归何滞，新知别又遥。
<br>
<br>　　夜行篙触石，晚泊缆依桥。若未重相见，无门解寂寥。
<br>
<br>　　卷497_42  「寄元绪上人」姚合
<br>
<br>　　石窗紫藓墙，此世此清凉。研露题诗洁，消冰煮茗香。
<br>
<br>　　闲云春影薄，孤磬夜声长。何计休为吏，从师老草堂。
<br>
<br>　　卷497_43  「寄白阁默然」姚合
<br>
<br>　　白阁峰头雪，城中望亦寒。高僧多默坐，清夜到明看。
<br>
<br>　　世上无诸苦，林间只一餐。尝闻南北教，所得比师难。
<br>
<br>　　卷497_44  「夏日书事寄丘亢处士」姚合
<br>
<br>　　暑天难可度，岂复更持觞。树里鸣蝉咽，宫中午漏长。
<br>
<br>　　病夫心益躁，静者室应凉。几欲相寻去，红尘满路旁。
<br>
<br>　　卷497_45  「秋中寄崔道士」姚合
<br>
<br>　　贫居雀喧噪，况乃静巷陌。夜眠睡不成，空庭闻露滴。
<br>
<br>　　旁有一杯酒，欢然如对客。月光久逾明，照得笔墨白。
<br>
<br>　　平生志舒豁，难可似兹夕。四肢得自便，虽劳不为役。
<br>
<br>　　故人山中住，善治活身策。五谷口不尝，比僧更闲寂。
<br>
<br>　　我今暂得安，自谓脱幽戚。君身长逍遥，日月争老得。
<br>
<br>　　卷497_46  「寄华州崔中丞」姚合
<br>
<br>　　莲华峰下郡，仙洞亦难胜。闾里苍苔水，虚空瀑布冰。
<br>
<br>　　酒香和药熟，山峭过云登。清净黎人泰，唯忧急诏征。
<br>
<br>　　卷497_47  「秋日书事，寄秘书窦少监」姚合
<br>
<br>　　秋气日骚骚，星星双鬓毛。凉天吟自远，清夜梦还高。
<br>
<br>　　林下期同去，人间共是劳。头巾何所直，且漉瓮头糟。
<br>
<br>　　卷497_48  「友人南游不回因寄」姚合
<br>
<br>　　相思春树绿，千里亦依依。杜月频满，潇湘人不归。
<br>
<br>　　桂花风畔落，烟草蝶双飞。一别无消息，水南车迹稀。
<br>
<br>　　卷497_49  「早春山居寄城中知己」姚合
<br>
<br>　　阳和潜发荡寒阴，便使川原景象深。入户风泉声沥沥，
<br>
<br>　　当轩云岫影沉沉。残云带雨轻飘雪，嫩柳含烟小绽金。
<br>
<br>　　虽有眼前诗酒兴，邀游争得称闲心。
<br>
<br>　　卷497_50  「辞白宾客归后寄」姚合
<br>
<br>　　千骑红旗不可攀，水头独立暮方还。
<br>
<br>　　家人怪我浑如病，尊酒休倾笔砚间。
<br>
<br>　　卷497_51  「寄右史李定言（许浑集寄李定言律诗第二三联即此四句）」姚合
<br>
<br>　　才归龙尾含鸡舌，更立螭头运兔毫。
<br>
<br>　　阊阖欲开金漏尽，冕旒初坐御香高。
<br>
<br>　　卷497_52  「寄绛州李使君」姚合
<br>
<br>　　独施清静化，千里管横汾。黎庶应深感，朝廷亦细闻。
<br>
<br>　　心期在黄老，家事是功勋。物外须仙侣，人间要使君。
<br>
<br>　　花多匀地落，山近满厅云。戎客无因去，西看白日曛。
<br>
<br>　　卷497_53  「寄送卢拱秘书游魏州」姚合
<br>
<br>　　太行山下路，荆棘昨来平。一自开元后，今逢上客行。
<br>
<br>　　地形吞北虏，人事接东京。扫洒氛埃静，游从气概生。
<br>
<br>　　蓟门春不艳，淇水暖还清。看野风情远，寻花酒病成。
<br>
<br>　　官闲身自在，诗逸语纵横。车马回应晚，烟光满去程。
<br>
<br>　　卷497_54  「秋晚夜坐寄院中诸曹长」姚合
<br>
<br>　　腰间垂印囊，白发未归乡。还往应相责，朝昏亦自伤。
<br>
<br>　　穷愁山影峭，独夜漏声长。寂寞难成寐，寒灯侵晓光。
<br>
<br>　　卷497_55  「书怀寄友人」姚合
<br>
<br>　　精心奉北宗，微宦在南宫。举世劳为适，开门事不穷。
<br>
<br>　　年来复几日，蝉去又鸣鸿。衰疾谁人问，闲情与酒通。
<br>
<br>　　四邻寒稍静，九陌夜方空。知老何山是，思归愚谷中。
<br>
<br>　　卷497_56  「寄无可上人」姚合
<br>
<br>　　十二门中寺，诗僧寺独幽。多年松色别，后夜磬声秋。
<br>
<br>　　见世虑皆尽，来生事更修。终须执瓶钵，相逐入牛头。
<br>
<br>　　卷497_57  「寄晖上人」姚合
<br>
<br>　　日出月复没，悠悠昏与明。修持经几劫，清净到今生。
<br>
<br>　　林下知无相，人间苦是情。终期逐师去，不拟老尘缨。
<br>
<br>　　卷497_58  「寄李干」姚合
<br>
<br>　　寻常自怪诗无味，虽被人吟不喜闻。
<br>
<br>　　见说与君同一格，数篇到火却休焚。
<br>
<br>　　卷497_59  「寄贾岛浪仙」姚合
<br>
<br>　　悄悄掩门扉，穷窘自维絷。世途已昧履，生计复乖缉。
<br>
<br>　　疏我非常性，端峭尔孤立。往还纵云久，贫蹇岂自习。
<br>
<br>　　所居率荒野，宁似在京邑。院落夕弥空，虫声雁相及。
<br>
<br>　　衣巾半僧施，蔬药常自拾。凛凛寝席单，翳翳灶烟湿。
<br>
<br>　　颓篱里人度，败壁邻灯入。晓思已暂舒，暮愁还更集。
<br>
<br>　　风凄林叶萎，苔糁行径涩。海峤誓同归，橡栗充朝给。
<br>
<br>　　卷497_60  「寄九华费冠卿」姚合
<br>
<br>　　逍遥罾缴外，高鸟与潜鱼。阙下无朝籍，林间有诏书。
<br>
<br>　　夜眠青玉洞，晓饭白云蔬。四海人空老，九华君独居。
<br>
<br>　　此心谁复识，日与世情疏。
<br>
<br>　　卷497_61  「寄不疑上人」姚合
<br>
<br>　　是法修行遍，方栖不二门。随缘嫌寺著，见性觉经繁。
<br>
<br>　　所叹身将老，始闻师一言。尘沙千万劫，劫尽佛长存。
<br>
<br>　　卷497_62  「寄主客刘郎中」姚合
<br>
<br>　　汉朝共许贾生贤，迁谪还应是宿缘。仰德多时方会面，
<br>
<br>　　拜兄何暇更论年。嵩山晴色来城里，洛水寒光出岸边。
<br>
<br>　　清景早朝吟丽思，题诗应费益州笺。
<br>
<br>　　卷497_63  「寄周十七起居」姚合
<br>
<br>　　冬冬九陌鼓声齐，百辟朝天马乱嘶。月照浓霜寒更远，
<br>
<br>　　风吹红烛举还低。官清立在金炉北，仗下归眠玉殿西。
<br>
<br>　　莫笑老人多独出，晴山荒景觅诗题。
<br>
<br>　　卷497_64  「秋夜寄默然上人」姚合
<br>
<br>　　霜月静幽居，闲吟梦觉初。秋深夜迢递，年长意萧疏。
<br>
<br>　　海上归难遂，人间事尽虚。赖师方便语，渐得识真如。
<br>
<br>　　卷497_65  「寄王玄伯」姚合
<br>
<br>　　夜归晓出满衣尘，转觉才名带累身。
<br>
<br>　　莫觅旧来终日醉，世间杯酒属闲人。
<br>
<br>　　卷497_66  「寄山中友人」姚合
<br>
<br>　　昨秋今复春，役役是非身。海上无归路，城中作老人。
<br>
<br>　　流年何处在，白日每朝新。闻有长生术，将求未有因。
<br>
<br>　　卷497_67  「寄陕府内兄郭锥斯」姚合
<br>
<br>　　蹇钝无大计，酷嗜进士名。为文性不高，三年住西京。
<br>
<br>　　相府执文柄，念其心专精。薄艺不退辱，特列为门生。
<br>
<br>　　事出自非意，喜常少于惊。春榜四散飞，数日遍八。
<br>
<br>　　眼始见花发，耳得闻鸟鸣。免同去年春，兀兀聋与盲。
<br>
<br>　　家寄河朔间，道路出陕城。暌违逾十年，一会豁素诚。
<br>
<br>　　同游山水穷，狂饮飞大觥。起坐不相离，有若亲弟兄。
<br>
<br>　　中外无亲疏，所算在其情。久客贵优饶，一醉旧疾平。
<br>
<br>　　家远归思切，风雨甚亦行。到兹恋仁贤，淹滞一月程。
<br>
<br>　　新诗忽见示，气逸言纵横。缠绵意千里，骚雅文发明。
<br>
<br>　　永昼吟不休，咽喉干无声。羁贫重金玉，今日金玉轻。
<br>
<br>　　卷497_68  「寄题蔡州蒋亭兼简田使君」姚合
<br>
<br>　　几岁乱军里，蒋亭名不销。无人知旧径，有药长新苗。
<br>
<br>　　树宿山禽静，池通野水遥。何因同此醉，永望思萧条。
<br>
<br>　　卷497_69  「山居寄友人」姚合
<br>
<br>　　独在山阿里，朝朝遂性情。晓泉和雨落，秋草上阶生。
<br>
<br>　　因客始沽酒，借书方到城。诗情聊自遣，不是趁声名。
<br>
<br>　　卷497_70  「寄崔之仁山人」姚合
<br>
<br>　　不得之仁消息久，秋来体色复何如。苦将杯酒判身病，
<br>
<br>　　狂作文章信手书。官职卑微从客笑，性灵闲野向钱疏。
<br>
<br>　　几时身计浑无事，拣取深山一处居。
<br>
<br>　　卷497_71  「寄主客刘员外（禹锡）」姚合
<br>
<br>　　蝉稀虫唧唧，露重思悠悠。静者多便夜，豪家不见秋。
<br>
<br>　　同归方欲就，微恙几时瘳。今日沧江上，何人理钓舟。
<br>
<br>　　卷497_72  「山中寄友人」姚合
<br>
<br>　　路岐何渺邈，在客易蹉跎。却是去家远，因循住日多。
<br>
<br>　　几看春草绿，又见塞鸿过。未有进身处，忍教抛薜萝。
<br>
<br>　　卷497_73  「寄友人」姚合
<br>
<br>　　日暮掩重扉，抽簪复解衣。漏声林下静，萤色月中微。
<br>
<br>　　秋霁露华结，夜深人语稀。殷勤故山路，谁与我同归。
<br>
<br>　　卷497_74  「寄李馀卧疾」姚合
<br>
<br>　　穷节弥惨栗，我讵自云乐。伊人婴疾恙，所对唯苦药。
<br>
<br>　　寂寞行稍稀，清羸餐自薄。幽斋外浮事，梦寐亦简略。
<br>
<br>　　雪户掩复明，风帘卷还落。方持数杯酒，勉子同斟酌。
<br>
<br>　　卷497_75  「寄白石师（师无名，常居白石谷中，因为号）」姚合
<br>
<br>　　白石师何在，师禅白石中。无情云可比，不食鸟难同。
<br>
<br>　　屦下苍苔雪，龛前瀑布风。相寻未有计，只是礼虚空。
<br>
<br>　　卷497_76  「寄贾岛」姚合
<br>
<br>　　疏拙只如此，此身谁与同。高情向酒上，无事在山中。
<br>
<br>　　渐老病难理，久贫吟益空。赖君时访宿，不避北斋风。
<br>
<br>　　卷497_77  「寄默然上人」姚合
<br>
<br>　　晨餐夜复眠，日与月相连。天下谁无病，人间乐是禅。
<br>
<br>　　几生通佛性，一室但香烟。结得无为社，还应有宿缘。
<br>
<br>　　卷497_78  「寄不出院僧」姚合
<br>
<br>　　不行门外地，斋戒得清真。长食施来饭，深居锁定身。
<br>
<br>　　朝昏常傍佛，起坐省逢人。非独心常净，衣无一点尘。
<br>
<br>　　卷497_79  「万年县中雨夜会宿寄皇甫甸」姚合
<br>
<br>　　县斋还寂寞，夕雨洗苍苔。清气灯微润，寒声竹共来。
<br>
<br>　　虫移上阶近，客起到门回。想得吟诗处，唯应对酒杯。
<br>
<br>　　卷497_80  「寄旧山隐者」姚合
<br>
<br>　　别君须臾间，历日两度新。念彼白日长，复值人事并。
<br>
<br>　　未改当时居，心事如野云。朝朝恣行坐，百事都不闻。
<br>
<br>　　奈何道未尽，出山最艰辛。奔走衢路间，四枝不属身。
<br>
<br>　　名在进士场，笔毫争等伦。我性本朴直，词理安得文。
<br>
<br>　　纵然自称心，又不合众人。以此名字低，不如风中尘。
<br>
<br>　　昨逢卖药客，云是居山邻。说君忆我心，憔悴其形神。
<br>
<br>　　昔是同枝鸟，今作万里分。万里亦未遥，喧静终难群。
<br>
<br>　　卷497_81  「新居秋夕寄李廓」姚合
<br>
<br>　　羁滞多共趣，屡屡同室眠。稍暇更访诣，宁唯候招延。
<br>
<br>　　愧君备蔬药，识我性所便。罢吏童仆去，洒扫或自专。
<br>
<br>　　古巷人易息，疏迥自江边。幸当中秋夕，复此无云天。
<br>
<br>　　月华更漏清，露叶光彩鲜。四邻亦悄悄，中怀益缠绵。
<br>
<br>　　兹境罕能致，居闲得弥偏。数杯罢复饮，共想山中年。
<br>
<br>　　卷497_82  「赠卢大夫将军」姚合
<br>
<br>　　将军身在城，讵得虏尘清。酿酒邀闲客，吟诗直禁营。
<br>
<br>　　苍鹰春不下，战马夜空鸣。碣石应无业，皇州独有名。
<br>
<br>　　上山嫌髀重，拔剑叹衣生。公议今如此，登坛到即行。
<br>
<br>　　卷497_83  「赠供奉僧次融」姚合
<br>
<br>　　会解如来意，僧家独有君。开经对天子，骑马过声闻。
<br>
<br>　　本寺远于日，新诗高似云。热时吟一句，凉冷胜秋分。
<br>
<br>　　卷497_84  「赠王尊师」姚合
<br>
<br>　　先生自说瀛洲路，多在青松白石间。海岸夜中常见日，
<br>
<br>　　仙宫深处却无山。犬随鹤去游诸洞，龙作人来问大还。
<br>
<br>　　今日偶闻尘外事，朝簪未掷复何颜。
<br>
<br>　　卷497_85  「赠常州院僧」姚合
<br>
<br>　　一住毗陵寺，师应只信缘。院贫人施食，窗静鸟窥禅。
<br>
<br>　　古磬声难尽，秋灯色更鲜。仍闻开讲日，湖上少鱼船。
<br>
<br>　　卷497_86  「赠卢沙弥小师」姚合
<br>
<br>　　怕见世间事，削头披佛衣。年小未受戒，会解如老师。
<br>
<br>　　天与出家肠，一食斋不饥。麻履踏雪路，与马不肯骑。
<br>
<br>　　嫌我身腥膻，似我见戎夷。彼此见会异，对面成别离。
<br>
<br>　　我师文宣王，立教垂书诗。但全仁义心，自然便慈悲。
<br>
<br>　　两教大体同，无处辨是非。莫以衣服别，到头不相知。
<br>
<br>　　卷497_87  「赠张籍太祝」姚合
<br>
<br>　　绝妙江南曲，凄凉怨女诗。古风无手敌，新语是人知。
<br>
<br>　　飞动应由格，功夫过却奇。麟台添集卷，乐府换歌词。
<br>
<br>　　李白应先拜，刘祯必自疑。贫须君子救，病合国家医。
<br>
<br>　　野客开山借，邻僧与米炊。甘贫辞聘币，依选受官资。
<br>
<br>　　多见愁连晓，稀闻债尽时。圣朝文物盛，太祝独低眉。
<br>
<br>　　卷497_88  「赠丘郎中」姚合
<br>
<br>　　绕篱栽杏种黄精，晓侍炉烟暮出城。
<br>
<br>　　万事将身求总易，学君难得是长生。
<br>
<br>　　卷497_89  「赠王建司马」姚合
<br>
<br>　　久向空门隐，交亲亦不知。文高轻古意，官冷似前资。
<br>
<br>　　老觉僧斋健，贫还酒债迟。仙方小字写，行坐把相随。
<br>
<br>　　卷497_90  「赠任士曹」姚合
<br>
<br>　　宪皇十一祀，共得春闱书。道直淹曹掾，命通侍玉除。
<br>
<br>　　浮生年月促，九陌笑言疏。何计同归去，沧江有弊庐。
<br>
<br>　　卷497_91  「赠刘叉」姚合
<br>
<br>　　自君离海上，垂钓更何人。独宿空堂雨，闲行九陌尘。
<br>
<br>　　避时曾变姓，救难似嫌身。何处相期宿，咸阳酒市春。
<br>
<br>　　卷497_92  「赠僧绍明」姚合
<br>
<br>　　西方清净路，此路出何门。见说师知处，从来佛不言。
<br>
<br>　　今生多病恼，自晓至黄昏。唯寐方无事，那堪梦亦喧。
<br>
<br>　　卷497_93  「赠张质山人」姚合
<br>
<br>　　先生居处僻，荆棘与墙齐。酒好宁论价，诗狂不著题。
<br>
<br>　　烧成度世药，踏尽上山梯。懒听闲人语，争如谷鸟啼。
<br>
<br>　　卷497_94  「赠少室山麻襦僧」姚合
<br>
<br>　　只辫麻为衲，此中经几春。庵前多猛兽，径小绝行人。
<br>
<br>　　泉近迤柯模山深少垢尘。想师正法指，喻我独迷津。
<br>
<br>　　卷497_95  「赠王山人」姚合
<br>
<br>　　贤哲论独诞，吾宗次定今。诗吟天地广，觉印果因深。
<br>
<br>　　教演归恭敬，名标中外钦。既能施六度，了悟达双林。
<br>
<br>　　卷497_96  「赠终南山傅山人」姚合
<br>
<br>　　七十未成事，终南苍鬓翁。老来诗兴苦，贫去酒肠空。
<br>
<br>　　蟠蛰身仍病，鹏抟力未通。已无烧药本，唯有著书功。
<br>
<br>　　白马时何晚，青龙岁欲终。生涯枯叶下，家口乱云中。
<br>
<br>　　潭静鱼惊水，天晴鹤唳风。悲君还姓傅，独不梦高宗。
<br>
<br>　　卷497_97  「使两浙赠罗隐」姚合
<br>
<br>　　平日时风好涕流，谗书虽盛一名休。寰区叹屈瞻天问，
<br>
<br>　　夷貊闻诗过海求。向夕便思青琐拜，近年寻伴赤松游。
<br>
<br>　　何当世祖从人望，早以公台命卓侯。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
