<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百七十九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百七十九
<br>
<br>　　卷279_1  「过司空曙村居」卢纶
<br>
<br>　　南北与山邻，蓬庵庇一身。繁霜疑有雪，枯草似无人。
<br>
<br>　　遂性在耕稼，所交唯贱贫。何言张掾傲，每重德璋亲。
<br>
<br>　　卷279_2  「题念济寺晕上人院」卢纶
<br>
<br>　　泉响竹潇潇，潜公居处遥。虚空闻偈夜，清净雨花朝。
<br>
<br>　　放鹤临山阁，降龙步石桥。世尘徒委积，劫火定焚烧。
<br>
<br>　　苔壁云难聚，风篁露易摇。浮生亦无著，况乃是芭蕉。
<br>
<br>　　卷279_3  「题杨虢县竹亭」卢纶
<br>
<br>　　夜宿密公室，话馀将昼兴。绕阶三径雪，当户一池冰。
<br>
<br>　　家训资风化，心源隐政能。明朝复何见，莱草古沟塍。
<br>
<br>　　卷279_4  「过楼观李尊师（一作过李尊师院）」卢纶
<br>
<br>　　城阙望烟霞，常悲仙路赊。宁知樵子径，得到葛洪家。
<br>
<br>　　犬吠松间月，人行洞里花。留诗千岁鹤，送客五云车。
<br>
<br>　　访世山空在，观棋日未斜。不知尘俗士，谁解种胡麻。
<br>
<br>　　卷279_5  「雪谤后逢李叔度」卢纶
<br>
<br>　　相逢空握手，往事不堪思。见少情难尽，愁深语自迟。
<br>
<br>　　草生分路处，雨散出山时。强得宽离恨，唯当说后期。
<br>
<br>　　卷279_6  「春日过李侍御」卢纶
<br>
<br>　　高柳满春城，东园有鸟声。折花朝露滴，漱石野泉清。
<br>
<br>　　心许陶家醉，诗逢谢客呈。应怜末行吏，曾是鲁诸生。
<br>
<br>　　卷279_7  「出山逢耿」卢纶
<br>
<br>　　云雪离披山万里，别来曾住最高峰。
<br>
<br>　　暂到人间归不得，长安陌上又相逢。
<br>
<br>　　卷279_8  「题金吾郭将军石伏茅堂（一作常衮诗）」卢纶
<br>
<br>　　云戟曙沈沈，轩墀清且深。家传成栋美，尧宠结茅心。
<br>
<br>　　玉佩多依石，油幢亦在林。炉香诸洞暖，殿影众山阴。
<br>
<br>　　草奏风生笔，筵开雪满琴。客从龙阙至，僧自虎溪寻。
<br>
<br>　　萧洒延清赏，风流会素襟。终朝息尘步，一醉间华簪。
<br>
<br>　　卷279_9  「题贾山人园林」卢纶
<br>
<br>　　竹影朦胧松影长，素琴清簟好风凉。连春诗会烟花满，
<br>
<br>　　半夜酒醒兰蕙香。五字每将称玉友，一尊曾不顾金囊。
<br>
<br>　　长沙流谪君非远，莫遣英名负洛阳。
<br>
<br>　　卷279_10  「秋夜同畅当宿藏公院」卢纶
<br>
<br>　　礼足一垂泪，医王知病由。风萤方喜夜，露槿已伤秋。
<br>
<br>　　顾以儿童爱，每从仁者求。将祈竟何得，灭迹在缁流。
<br>
<br>　　卷279_11  「重同畅当奘公院闻琴」卢纶
<br>
<br>　　误以音声祈远公，请将徽轸付秋风。
<br>
<br>　　漾漾硖流吹不尽，月华如在白波中。
<br>
<br>　　卷279_12  「同耿宿陆澧旅舍」卢纶
<br>
<br>　　当轩云月开，清夜故人杯。拥褐觉霜下，抱琴闻雁来。
<br>
<br>　　迎风君顾步，临路我迟回。双鬓共如此，此欢非易陪。
<br>
<br>　　卷279_13  「题苗员外竹间亭」卢纶
<br>
<br>　　高L绝行尘，开帘似有春。风倾竹上雪，山对酒边人。
<br>
<br>　　步暖先逢日，书空远见邻。还同内斋暇，登赏及诸姻。
<br>
<br>　　卷279_14  「奉陪侍中登白楼（一作奉陪浑侍中五日登白鹤楼）」卢纶
<br>
<br>　　高楼倚玉梯，朱槛与云齐。顾盼亲霄汉，谈谐息鼓鼙。
<br>
<br>　　洪河斜更直，野雨急仍低。今日陪尊俎，唯当醉似泥。
<br>
<br>　　卷279_15  「九日奉陪侍郎登白楼」卢纶
<br>
<br>　　碧霄孤鹤发清音，上宰因添望阙心。睥睨三层连步障，
<br>
<br>　　茱萸一朵映华簪。红霞似绮河如带，白露团珠菊散金。
<br>
<br>　　此日所从何所问，俨然冠剑拥成林。
<br>
<br>　　卷279_16  「春日喜雨奉和马侍中宴白楼」卢纶
<br>
<br>　　鹳鹤相呼绿野宽，鼎臣闲倚玉栏干。洪河拥沫流仍急，
<br>
<br>　　苍岭和云色更寒。艳艳风光呈瑞岁，泠泠歌颂振雕盘。
<br>
<br>　　今朝醉舞共乡老，不觉倾欹獬豸冠。
<br>
<br>　　卷279_17  「奉陪侍中游石笋溪十二韵」卢纶
<br>
<br>　　朝日照灵山，山溪浩纷错。图书无旧记，鲧禹应新凿。
<br>
<br>　　双壁泻天河，一峰吐莲萼。潭心乱雪卷，岩腹繁珠落。
<br>
<br>　　彩蛤攒锦囊，芳萝袅花索。猿群曝阳岭，龙穴腥阴壑。
<br>
<br>　　静得渔者言，闲闻洞仙博。欹松倚朱遥广石屯油幕。
<br>
<br>　　国泰事留侯，山春纵康乐。间关殊状鸟，烂熳无名药。
<br>
<br>　　欲验少君方，还吟大隐作。旌幢不可驻，古塞新沙漠。
<br>
<br>　　卷279_18  「九日奉陪侍中宴白楼」卢纶
<br>
<br>　　露白菊氛氲，西楼盛袭文。玉筵秋令节，金钺汉元勋。
<br>
<br>　　说剑风生座，抽琴鹤绕云。j儒无以答，愿得备前军。
<br>
<br>　　卷279_19  「九日奉陪侍中宴后亭」卢纶
<br>
<br>　　玉壶倾菊酒，一顾得淹留。彩笔征枚叟，花筵舞莫愁。
<br>
<br>　　管弦能驻景，松桂不停秋。为谢蓬蒿辈，如何霜霰稠。
<br>
<br>　　卷279_20  「九日奉陪令公登白楼同咏菊」卢纶
<br>
<br>　　琼尊犹有菊，可以献留侯。愿比三花秀，非同百卉秋。
<br>
<br>　　金英分蕊细，玉露结房稠。黄雀知恩在，衔飞亦上楼。
<br>
<br>　　卷279_21  「奉陪浑侍中上巳日泛渭河」卢纶
<br>
<br>　　青舸锦帆开，浮天接上台。晚莺和玉笛，春浪动金。
<br>
<br>　　舟楫方朝海，鲸鲵自曝腮。应怜似萍者，空逐榜人回。
<br>
<br>　　卷279_22  「奉陪侍中春日过武安君庙」卢纶
<br>
<br>　　长裾间貔虎，遗庙盛攀登。白羽三千骑，红林一万层。
<br>
<br>　　元臣达幽契，祝史告明征。抚坐悲今古，瞻容感废兴。
<br>
<br>　　回风卷丛柏，骤雨湿诸陵。倏忽烟花霁，当营看月生。
<br>
<br>　　卷279_23  「过玉真公主影殿」卢纶
<br>
<br>　　夕照临窗起暗尘，青松绕殿不知春。
<br>
<br>　　君看白发诵经者，半是宫中歌舞人。
<br>
<br>　　卷279_24  「题嘉祥殿南溪印禅师壁画影堂」卢纶
<br>
<br>　　双屐参差锡杖斜，衲衣交膝对天花。
<br>
<br>　　瞻容悟问修持劫，似指前溪无数沙。
<br>
<br>　　卷279_25  「题伯夷庙」卢纶
<br>
<br>　　中条山下黄礓石，垒作夷齐庙里神。
<br>
<br>　　落叶满阶尘满座，不知浇酒为何人。
<br>
<br>　　卷279_26  「早春游樊川野居却寄李端校书兼呈…司空曙主簿耿拾遗」卢纶
<br>
<br>　　白水遍沟塍，青山对杜陵。晴明人望鹤，旷野鹿随僧。
<br>
<br>　　古柳连巢折，荒堤带草崩。阴桥全覆雪，瀑溜半垂冰。
<br>
<br>　　斗鼠摇松影，游龟落石层。韶光偏不待，衰败巧相仍。
<br>
<br>　　桂树曾争折，龙门几共登。琴师阮校尉，诗和柳吴兴。
<br>
<br>　　舐笔求书扇，张屏看画蝇。卜邻空遂约，问卦独无征。
<br>
<br>　　投足经危路，收才遇直绳。守农穷自固，行乐病何能。
<br>
<br>　　掩帙蓬蒿晚，临川景气澄。飒然成一叟，谁更慕N腾。
<br>
<br>　　卷279_27  「同钱郎中晚春过慈恩寺」卢纶
<br>
<br>　　不见僧中旧，仍逢雨后春。惜花将爱寺，俱是白头人。
<br>
<br>　　卷279_28  「曲江春望」卢纶
<br>
<br>　　菖蒲翻叶柳交枝，暗上莲舟鸟不知。
<br>
<br>　　更到无花最深处，玉楼金殿影参差。
<br>
<br>　　翠黛红妆画o中，共惊云色带微风。
<br>
<br>　　箫管曲长吹未尽，花南水北雨鳌
<br>
<br>　　泉声遍野入芳洲，拥沫吹花草上流。
<br>
<br>　　落日行人渐无路，巢乌乳燕满高楼。
<br>
<br>　　卷279_29  「春日陪李庶子遵善寺东院晓望」卢纶
<br>
<br>　　映竹水田分，当山起雁群。阳峰高对寺，阴井下通云。
<br>
<br>　　雪昼唯逢鹤，花时此见君。由来禅诵地，多有谢公文。
<br>
<br>　　卷279_30  「华清宫」卢纶
<br>
<br>　　汉家天子好经过，白日青山宫殿多。
<br>
<br>　　见说只今生草处，禁泉荒石已相和。
<br>
<br>　　水气朦胧满画梁，一回开殿满山香。
<br>
<br>　　宫娃几许经歌舞，白首翻令忆建章。
<br>
<br>　　卷279_31  「题兴善寺后池」卢纶
<br>
<br>　　隔窗栖白鹤，似与镜湖邻。月照何年树，花逢几遍人。
<br>
<br>　　岸莎青有路，苔径绿无尘。永愿容依止，僧中老此身。
<br>
<br>　　卷279_32  「陪中书李纾舍人夜泛东池」卢纶
<br>
<br>　　看月复听琴，移舟出树阴。夜村机杼急，秋水芰荷深。
<br>
<br>　　石静龟潜上，萍开果暗沈。何言奉杯酒，得见五湖心。
<br>
<br>　　卷279_33  「宴赵氏昆季书院因与会文并率尔投赠」卢纶
<br>
<br>　　诗礼挹馀波，相欢在琢磨。琴尊方会集，珠玉忽骈罗。
<br>
<br>　　谢族风流盛，于门福庆多。花攒骐骥枥，锦绚凤凰窠。
<br>
<br>　　咏雪因饶妹，书经为爱鹅。仍闻广练被，更有远儒过。
<br>
<br>　　卷279_34  「题天华观」卢纶
<br>
<br>　　峰嶂徘徊霞景新，一潭寒水绝纤鳞。朱字灵书千万轴，
<br>
<br>　　苍髯道士两三人。芝童解说壶中事，玉管能留天上春。
<br>
<br>　　眼见仙丹求不得，汉家簪绂在羸身。
<br>
<br>　　卷279_35  「宿石瓮寺」卢纶
<br>
<br>　　殿有寒灯草有萤，千林万壑寂无声。烟凝积水龙蛇蛰，
<br>
<br>　　露湿空山星汉明。昏霭雾中悲世界，曙霞光里见王城。
<br>
<br>　　回瞻相好因垂泪，苦海波涛何日平。
<br>
<br>　　卷279_36  「题悟真寺」卢纶
<br>
<br>　　万峰交掩一峰开，晓色常从天上来。
<br>
<br>　　似到西方诸佛国，莲花影里数楼台。
<br>
<br>　　卷279_37  「题云际寺上方」卢纶
<br>
<br>　　松高萝蔓轻，中有石床平。下界水长急，上方灯自明。
<br>
<br>　　空门不易启，初地本无程。回步忽山尽，万缘从此生。
<br>
<br>　　卷279_38  「九日同司直九叔崔侍御登宝鸡南楼」卢纶
<br>
<br>　　把菊叹将老，上楼悲未还。短长新白发，重叠旧青山。
<br>
<br>　　霜气清襟袖，琴声引醉颜。竹林唯七友，何幸亦登攀。
<br>
<br>　　卷279_39  「同王员外雨后登开元寺南楼因寄西岩警上人」卢纶
<br>
<br>　　过雨开楼看晚虹，白云相逐水相通。寒蝉噪暮野无日，
<br>
<br>　　古树伤秋天有风。数穗远烟凝垄上，一枝繁果忆山中。
<br>
<br>　　何言暂别东林友，惆怅人间事不同。
<br>
<br>　　卷279_40  「同赵进马元阳春日登长春宫古城望河中因寄郑损仓曹」卢纶
<br>
<br>　　城头春霭晓鳎指望关桥满袖风。云骑闲嘶宫柳外，
<br>
<br>　　玉人愁立草花中。钟分寺路山光绿，河绕军州日气红。
<br>
<br>　　迹忝已成方恋赏，此时离恨与君同。
<br>
<br>　　卷279_41  「同崔峒补阙慈恩寺避暑」卢纶
<br>
<br>　　寺凉高树合，卧石绿阴中。伴鹤惭仙侣，依僧学老翁。
<br>
<br>　　鱼沉荷叶露，鸟散竹林风。始悟尘居者，应将火宅同。
<br>
<br>　　卷279_42  「春日登楼有怀」卢纶
<br>
<br>　　花正浓时人正愁，逢花却欲替花羞。
<br>
<br>　　年来笑伴皆归去，今日晴明独上楼。
<br>
<br>　　卷279_43  「长安春望」卢纶
<br>
<br>　　东风吹雨过青山，却望千门草色闲。家在梦中何日到，
<br>
<br>　　春生江上几人还。川原缭绕浮云外，宫阙参差落照间。
<br>
<br>　　谁念为儒逢世难，独将衰鬓客秦关。
<br>
<br>　　卷279_44  「冬日登城楼有怀因赠程腾」卢纶
<br>
<br>　　生涯何事多羁束，赖此登临畅心目。郭南郭北无数山，
<br>
<br>　　万井逶迤流水间。弹琴对酒不知暮，岸帻题诗身自闲。
<br>
<br>　　风声肃肃雁飞绝，云色茫茫欲成雪。遥思海客天外归，
<br>
<br>　　坐想征人两头别。世情多以风尘隔，泣尽无因画筹策。
<br>
<br>　　谁知白首窗下人，不接朱门坐中客。贱亦不足叹，
<br>
<br>　　贵亦不足陈。长卿未遇杨朱泣，蔡泽无媒原宪贫。
<br>
<br>　　如今万乘方用武，国命天威借貔虎。穷达皆为身外名，
<br>
<br>　　公侯可废刀头取。君不见汉家边将在边庭，
<br>
<br>　　白羽三千出井陉。当风看猎拥珠翠，岂在终年穷一经。
<br>
<br>　　卷279_45  「过仙游寺」卢纶
<br>
<br>　　上方下方雪中路，白云流水如闲步。
<br>
<br>　　数峰行尽犹未归，寂寞经声竹阴暮。
<br>
<br>　　卷279_46  「同路郎中韩侍御春日题野寺」卢纶
<br>
<br>　　寺前山远古陂宽，寺里人稀春草寒。
<br>
<br>　　何事最堪悲色相，折花将与老僧看。
<br>
<br>　　卷279_47  「奉和李益游栖岩寺（一作登西岩寺，一作常衮诗）」卢纶
<br>
<br>　　林香雨气新，山寺绿无尘。遂结云外赏，共游天上春。
<br>
<br>　　鹤鸣金阙丽，僧语竹房邻。待月水流急，惜花风起频。
<br>
<br>　　何方非坏境，此地有归人。回首空门路，皤然一幻身。
<br>
<br>　　卷279_48  「秋夜同畅当宿潭上西亭」卢纶
<br>
<br>　　圆月出山头，七贤林下游。梢梢寒叶坠，滟滟月波流。
<br>
<br>　　凫鹄共思晓，菰蒲相与秋。明当此中别，一为望汀洲。
<br>
<br>　　卷279_49  「山中一绝」卢纶
<br>
<br>　　饥食松花渴饮泉，偶从山后到山前。
<br>
<br>　　阳坡软草厚如织，因与鹿相伴眠。
<br>
<br>　　卷279_50  「与畅当夜泛秋潭」卢纶
<br>
<br>　　萤火r莲丛，水凉多夜风。离人将落叶，俱在一船中。
<br>
<br>　　卷279_51  「秋夜宴集陈郎中圃亭美校书郎张正元归乡」卢纶
<br>
<br>　　泉清兰菊稠，红果落城沟。保庆台榭古，感时琴瑟秋。
<br>
<br>　　硕儒欢颇至，名士礼能周。为谢邑中少，无惊池上鸥。
<br>
<br>　　卷279_52  「春游东潭」卢纶
<br>
<br>　　移舟试望家，漾漾似天涯。日暮满潭雪，白鸥和柳花。
<br>
<br>　　卷279_53  「同薛存诚登栖岩寺」卢纶
<br>
<br>　　衰蹇步难前，上山如上天。尘泥来自晚，猿鹤到何先。
<br>
<br>　　万壑应孤磬，百花通一泉。苍苍此明月，下界正沈眠。
<br>
<br>　　卷279_54  「河中府崇福寺看花」卢纶
<br>
<br>　　闻道山花如火红，平明登寺已经风。
<br>
<br>　　老僧无见亦无说，应与看人心不同。
<br>
<br>　　卷279_55  「冬日宴郭监林亭」卢纶
<br>
<br>　　玉勒聚如云，森森鸾鹤群。据梧花Y接，沃盥石泉分。
<br>
<br>　　华味惭初识，新声喜尽闻。此山招老贱，敢不谢夫君。
<br>
<br>　　卷279_56  「奉和李舍人昆季咏玫瑰花寄赠徐侍郎（一作常衮诗）」卢纶
<br>
<br>　　独鹤寄烟霜，双鸾思晚芳。旧阴依谢宅，新艳出萧墙。
<br>
<br>　　蝶散摇轻露，莺衔入夕阳。雨朝胜濯锦，风夜剧焚香。
<br>
<br>　　断日千层艳，孤霞一片光。密来惊叶少，动处觉枝长。
<br>
<br>　　布影期高赏，留春为远方。尝闻赠琼玖，叨和愧升堂。
<br>
<br>　　卷279_57  「同耿、司空曙二拾遗题韦员外东斋花树」卢纶
<br>
<br>　　绿砌红花树，狂风独未吹。光中疑有焰，密处似无枝。
<br>
<br>　　鸟动香轻发，人愁影屡移。今朝数片落，为报汉郎知。
<br>
<br>　　卷279_58  「观袁修侍郎涨新池」卢纶
<br>
<br>　　引水香山近，穿云复绕林。才闻篱外响，已觉石边深。
<br>
<br>　　满处侵苔色，澄来见柳阴。微风月明夜，知有五湖心。
<br>
<br>　　卷279_59  「和徐法曹赠崔洛阳斑竹杖以诗见答」卢纶
<br>
<br>　　玉干一寻馀，苔花锦不如。劲堪和醉倚，轻好向空书。
<br>
<br>　　采拂稽山曲，因依释氏居。方辰将独步，岂与此君疏。
<br>
<br>　　卷279_60  「早秋望华清宫中树因以成咏（一作常衮诗）」卢纶
<br>
<br>　　可怜云木丛，满禁碧鳌Ｉ润灵泉近，阴清辇路通。
<br>
<br>　　玉坛标八桂，金井识双桐。交映凝寒露，相和起夜风。
<br>
<br>　　数枝盘石上，几叶落云中。燕拂宜秋霁，蝉鸣觉昼空。
<br>
<br>　　翠屏更隐见，珠缀共玲珑。雷雨生成早，樵苏禁令雄。
<br>
<br>　　野藤高助绿，仙果迥呈红。惆怅缭垣暮，兹山闻暗蛩。
<br>
<br>　　卷279_61  「小鱼咏寄泾州杨侍郎」卢纶
<br>
<br>　　莲花影里暂相离，才出浮萍值罟师。
<br>
<br>　　上得龙门还失浪，九江何处是归期。
<br>
<br>　　卷279_62  「贼中与严越卿曲江看花」卢纶
<br>
<br>　　红枝欲折紫枝殷，隔水连宫不用攀。
<br>
<br>　　会待长风吹落尽，始能开眼向青山。
<br>
<br>　　卷279_63  「同畅当咏蒲团」卢纶
<br>
<br>　　团团锦花结，乃是前溪蒲。拥坐称儒褐，倚眠宜病夫。
<br>
<br>　　唯当学禅寂，终老与之俱。
<br>
<br>　　卷279_64  「焦篱店醉题（时看弄邵翁伯）」卢纶
<br>
<br>　　洛下渠头百卉新，满筵歌笑独伤春。
<br>
<br>　　何须更弄邵翁伯，即我此身如此人。
<br>
<br>　　卷279_65  「陈中丞东斋赋白玉簪」卢纶
<br>
<br>　　美矣新成太华峰，翠莲枝折叶重重。松阴满涧闲飞鹤，
<br>
<br>　　潭影通云暗上龙。漠漠水香风颇馥，涓涓乳溜味何浓。
<br>
<br>　　因声远报浮丘子，不奏登封时不容。
<br>
<br>　　卷279_66  「新茶咏寄上西川相公二十三舅大夫二十舅」卢纶
<br>
<br>　　三献蓬莱始一尝，日调金鼎阅芳香。
<br>
<br>　　贮之玉合才半饼，寄与阿连题数行。
<br>
<br>　　卷279_67  「泊扬子江岸」卢纶
<br>
<br>　　山映南徐暮，千帆入古津。鱼惊出浦火，月照渡江人。
<br>
<br>　　清镜催双鬓，沧波寄一身。空怜莎草色，长接故园春。
<br>
<br>　　卷279_68  「晚次鄂州（至德中作）」卢纶
<br>
<br>　　云开远见汉阳城，犹是孤帆一日程。估客昼眠知浪静，
<br>
<br>　　舟人夜语觉潮生。三湘衰鬓逢秋色，万里归心对月明。
<br>
<br>　　旧业已随征战尽，更堪江上鼓鼙声。
<br>
<br>　　卷279_69  「夜投丰德寺谒海上人（一作李端诗）」卢纶
<br>
<br>　　半夜中峰有磬声，偶逢樵者问山名。上方月晓闻僧语，
<br>
<br>　　下路林疏见客行。野鹤巢边松最老，毒龙潜处水偏清。
<br>
<br>　　愿得远公知姓字，焚香洗钵过浮生。
<br>
<br>　　卷279_70  「江行次武昌县」卢纶
<br>
<br>　　家寄五湖间，扁舟往复还。年年生白发，处处上青山。
<br>
<br>　　去国空知远，安身竟不闲。更悲江畔柳，长是北人攀。
<br>
<br>　　卷279_71  「夜泊金陵」卢纶
<br>
<br>　　圆月出高城，苍苍照水营。江中正吹笛，楼上又无更。
<br>
<br>　　洛下仍传箭，关西欲进兵。谁知五湖外，诸将但争名。
<br>
<br>　　卷279_72  「渡浙江」卢纶
<br>
<br>　　前船后船未相及，五两头平北风急。
<br>
<br>　　飞沙卷地日色昏，一半征帆浪花湿。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
