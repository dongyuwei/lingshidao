<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百九十七</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百九十七
<br>
<br>　　卷197_1  「读后汉逸人传二首」张谓
<br>
<br>　　子陵没已久，读史思其贤。谁谓颍阳人，千秋如比肩。
<br>
<br>　　尝闻汉皇帝，曾是旷周旋。名位苟无心，对君犹可眠。
<br>
<br>　　东过富春渚，乐此佳山川。夜卧松下月，朝看江上烟。
<br>
<br>　　钓时如有待，钓罢应忘筌。生事在林壑，悠悠经暮年。
<br>
<br>　　于今七里濑，遗迹尚依然。高台竟寂寞，流水空潺。
<br>
<br>　　庞公南郡人，家在襄阳里。何处偏来往，襄阳东陂是。
<br>
<br>　　誓将业田种，终得保妻子。何言二千石，乃欲劝吾仕。
<br>
<br>　　鹳鹊巢茂林，鼋鼍穴深水。万物从所欲，吾心亦如此。
<br>
<br>　　不见鹿门山，朝朝白云起。采药复采樵，优游终暮齿。
<br>
<br>　　卷197_2  「同孙构免官后登蓟楼」张谓
<br>
<br>　　昔在五陵时，年少心亦壮。尝矜有奇骨，必是封侯相。
<br>
<br>　　东走到营州，投身似边将。一朝去乡国，十载履亭障。
<br>
<br>　　部曲皆武夫，功成不相让。犹希虏尘动，更取林胡帐。
<br>
<br>　　去年大将军，忽负乐生谤。北别伤士卒，南迁死炎瘴。
<br>
<br>　　C落悲无成，行登蓟丘上。长安三千里，日夕西南望。
<br>
<br>　　寒沙榆塞没，秋水滦河涨。策马从此辞，云山保闲放。
<br>
<br>　　卷197_3  「代北州老翁答」张谓
<br>
<br>　　负薪老翁往北州，北望乡关生客愁。自言老翁有三子，
<br>
<br>　　两人已向黄沙死。如今小儿新长成，明年闻道又征兵。
<br>
<br>　　定知此别必零落，不及相随同死生。尽将田宅借邻伍，
<br>
<br>　　且复伶俜去乡土。在生本求多子孙，及有谁知更辛苦。
<br>
<br>　　近传天子尊武臣，强兵直欲静胡尘。安边自合有长策，
<br>
<br>　　何必流离中国人。
<br>
<br>　　卷197_4  「湖上对酒行」张谓
<br>
<br>　　夜坐不厌湖上月，昼行不厌湖上山。眼前一尊又长满，
<br>
<br>　　心中万事如等闲。主人有黍百馀石，浊醪数斗应不惜。
<br>
<br>　　即今相对不尽欢，别后相思复何益。茱萸湾头归路赊，
<br>
<br>　　愿君且宿黄公家。风光若此人不醉，参差辜负东园花。
<br>
<br>　　卷197_5  「赠乔琳（一作刘Y虚诗）」张谓
<br>
<br>　　去年上策不见收，今年寄食仍淹留。羡君有酒能便醉，
<br>
<br>　　羡君无钱能不忧。如今五侯不爱客，羡君不问五侯宅。
<br>
<br>　　如今七贵方自尊，羡君不过七贵门。丈夫会应有知己，
<br>
<br>　　世上悠悠何足论。
<br>
<br>　　卷197_6  「邵陵作」张谓
<br>
<br>　　尝闻虞帝苦忧人，只为苍生不为身。已道一朝辞北阙，
<br>
<br>　　何须五月更南巡。昔时文武皆销铄，今日精灵常寂寞。
<br>
<br>　　斑竹年来笋自生，白O春尽花空落。遥望零陵见旧丘，
<br>
<br>　　苍梧云起至今愁。惟馀帝子千行泪，添作潇湘万里流。
<br>
<br>　　卷197_7  「寄李侍御」张谓
<br>
<br>　　柱下闻周史，书中慰越吟。近看三岁字，遥见百年心。
<br>
<br>　　价以吹嘘长，恩从顾盼深。不栽桃李树，何日得成阴。
<br>
<br>　　卷197_8  「寄崔沣州」张谓
<br>
<br>　　共L台郎被，俱褰郡守帷。罚金殊往日，鸣玉幸同时。
<br>
<br>　　五马来何晚，双鱼赠已迟。江头望乡月，无夜不相思。
<br>
<br>　　卷197_9  「送裴侍御归上都」张谓
<br>
<br>　　楚地劳行役，秦城罢鼓鼙。舟移洞庭岸，路出武陵G.
<br>
<br>　　江月随人影，山花趁马蹄。离魂将别梦，先已到关西。
<br>
<br>　　卷197_10  「送青龙一公」张谓
<br>
<br>　　事佛轻金印，勤王度玉关。不知从树下，还肯到人间。
<br>
<br>　　楚水青莲净，吴门白日闲。圣朝须助理，绝莫爱东山。
<br>
<br>　　卷197_11  「送韦侍御赴上都」张谓
<br>
<br>　　天朝辟书下，风宪取才难。更谒麒麟殿，重簪獬豸冠。
<br>
<br>　　月明湘水夜，霜重桂林寒。别后头堪白，时时镜里看。
<br>
<br>　　卷197_12  「饯田尚书还兖州」张谓
<br>
<br>　　忠义三朝许，威名四海闻。更乘归鲁诏，犹忆破胡勋。
<br>
<br>　　别路逢霜雨，行营对雪云。明朝郭门外，长揖大将军。
<br>
<br>　　卷197_13  「送杜侍御赴上都」张谓
<br>
<br>　　避马台中贵，登车岭外遥。还因贡赋礼，来谒大明朝。
<br>
<br>　　地入商山路，乡连渭水桥。承恩返南越，尊酒重相邀。
<br>
<br>　　卷197_14  「道林寺送莫侍御（一作麓州精舍送莫侍御归宁）」张谓
<br>
<br>　　何处堪留客，香林隔翠微。薜萝通驿骑，山竹挂朝衣。
<br>
<br>　　霜引台乌集，风惊塔雁飞。饮茶胜饮酒，聊以送将归。
<br>
<br>　　卷197_15  「别睢阳故人」张谓
<br>
<br>　　少小客游梁，依然似故乡。城池经战阵，人物恨存亡。
<br>
<br>　　夏雨桑条绿，秋风麦穗黄。有书无寄处，相送一沾裳。
<br>
<br>　　卷197_16  「郡南亭子宴（一作春宴）」张谓
<br>
<br>　　亭子春城外，朱门向绿林。柳枝经雨重，松色带烟深。
<br>
<br>　　漉酒迎山客，穿池集水禽。白云常在眼，聊足慰人心。
<br>
<br>　　卷197_17  「早春陪崔中丞浣花溪宴得暄字」张谓
<br>
<br>　　旌节临溪口，寒郊斗觉暄。红亭移酒席，画o逗江村。
<br>
<br>　　云带歌声r，风飘舞袖翻。花间催秉烛，川上欲黄昏。
<br>
<br>　　卷197_18  「宴郑伯_宅」张谓
<br>
<br>　　正月风光好，逢君上客稀。晓风催鸟啭，春雪带花飞。
<br>
<br>　　堂上吹金管，庭前试舞衣。俸钱供酒债，行子未须归。
<br>
<br>　　卷197_19  「夜同宴，用人字」张谓
<br>
<br>　　北斗回新岁，东园值早春。竹风能醒酒，花月解留人。
<br>
<br>　　邑宰陶元亮，山家郑子真。平生颇同道，相见日相亲。
<br>
<br>　　卷197_20  「过从弟制疑官舍竹斋」张谓
<br>
<br>　　羡尔方为吏，衡门独晏如。野猿偷纸笔，山鸟污图书。
<br>
<br>　　竹里藏公事，花间隐使车。不妨垂钓坐，时脍小江鱼。
<br>
<br>　　卷197_21  「扬州雨中张十七宅观妓（一作刘长卿诗）」张谓
<br>
<br>　　夜色带寒烟，灯花拂更然。残妆添石黛，艳舞落金钿。
<br>
<br>　　掩笑须欹扇，迎歌乍动弦。不知巫峡雨，何事海西边。
<br>
<br>　　卷197_22  「登金陵临江驿楼」张谓
<br>
<br>　　古戍依重险，高楼见五梁。山根盘驿道，河水浸城墙。
<br>
<br>　　庭树巢鹦鹉，园花隐麝香。忽然江浦上，忆作捕鱼郎。
<br>
<br>　　卷197_23  「同王征君湘中有怀（一作严维诗）」张谓
<br>
<br>　　八月洞庭秋，潇湘水北流。还家万里梦，为客五更愁。
<br>
<br>　　不用开书帙，偏宜上酒楼。故人京洛满，何日复同游。
<br>
<br>　　卷197_24  「官舍早梅」张谓
<br>
<br>　　阶下双梅树，春来画不成。晚时花未落，阴处叶难生。
<br>
<br>　　摘子防人到，攀枝畏鸟惊。风光先占得，桃李莫相轻。
<br>
<br>　　卷197_25  「玉清公主挽歌（代宗之女）」张谓
<br>
<br>　　学凤年犹小，乘龙日尚赊。初封千户邑，忽驾五云车。
<br>
<br>　　地接金人岸，山通玉女家。秋风何太早，吹落禁园花。
<br>
<br>　　卷197_26  「别韦郎中」张谓
<br>
<br>　　星轺计日赴岷峨，云树连天阻笑歌。南入洞庭随雁去，
<br>
<br>　　西过巫峡听猿多。峥嵘洲上飞黄蝶，滟堆边起白波。
<br>
<br>　　不醉郎中桑落酒，教人无奈别离何。
<br>
<br>　　卷197_27  「送皇甫龄宰交河」张谓
<br>
<br>　　将军帐下来从客，小邑弹琴不易逢。楼上胡笳传别怨，
<br>
<br>　　尊中腊酒为谁浓。行人醉出双门道，少妇愁看七里烽。
<br>
<br>　　今日相如轻武骑，多应朝暮客临邛。
<br>
<br>　　卷197_28  「杜侍御送贡物戏赠」张谓
<br>
<br>　　铜柱朱崖道路难，伏波横海旧登坛。越人自贡珊瑚树，
<br>
<br>　　汉使何劳獬豸冠。疲马山中愁日晚，孤舟江上畏春寒。
<br>
<br>　　由来此货称难得，多恐君王不忍看。
<br>
<br>　　卷197_29  「春园家宴」张谓
<br>
<br>　　南园春色正相宜，大妇同行少妇随。竹里登楼人不见，
<br>
<br>　　花间觅路鸟先知。樱桃解结垂檐子，杨柳能低入户枝。
<br>
<br>　　山简醉来歌一曲，参差笑杀郢中儿。
<br>
<br>　　卷197_30  「西亭子言怀」张谓
<br>
<br>　　数丛芳草在堂阴，几处闲花映竹林。攀树玄猿呼郡吏，
<br>
<br>　　傍G白鸟应家禽。青山看景知高下，流水闻声觉浅深。
<br>
<br>　　官属不令拘礼数，时时缓步一相寻。
<br>
<br>　　卷197_31  「辰阳即事（一作刘长卿诗，题云感怀）」张谓
<br>
<br>　　青枫落叶正堪悲，黄菊残花欲待谁。水近偏逢寒气早，
<br>
<br>　　山深常见日光迟。愁中卜命看周易，病里招魂读楚词。
<br>
<br>　　自恨不如湘浦雁，春来即是北归时。
<br>
<br>　　卷197_32  「送僧」张谓
<br>
<br>　　童子学修道，诵经求出家。手持贝多叶，心念优昙花。
<br>
<br>　　得度北州近，随缘东路赊。一身求清净，百毳纳袈裟。
<br>
<br>　　钟岭更飞锡，炉峰期结跏。深心大海水，广愿恒河沙。
<br>
<br>　　此去不堪别，彼行安可涯。殷勤结香火，来世上牛车。
<br>
<br>　　卷197_33  「同诸公游云公禅寺」张谓
<br>
<br>　　共许寻鸡足，谁能惜马蹄。长空净云雨，斜日半虹霓。
<br>
<br>　　檐下千峰转，窗前万木低。看花寻径远，听鸟入林迷。
<br>
<br>　　地与喧闻隔，人将物我齐。不知樵客意，何事武陵G.
<br>
<br>　　卷197_34  「哭护国上人」张谓
<br>
<br>　　昔喜三身净，今悲万劫长。不应归北斗，应是向西方。
<br>
<br>　　舍利众生得，袈裟弟子将。鼠行残药碗，虫网旧绳床。
<br>
<br>　　别起千花塔，空留一草堂。支公何处在，神理竟茫茫。
<br>
<br>　　卷197_35  「送卢举使河源」张谓
<br>
<br>　　故人行役向边州，匹马今朝不少留。
<br>
<br>　　长路关山何日尽，满堂丝竹为君愁。
<br>
<br>　　卷197_36  「题长安壁主人」张谓
<br>
<br>　　世人结交须黄金，黄金不多交不深。
<br>
<br>　　纵令然诺暂相许，终是悠悠行路心。
<br>
<br>　　卷197_37  「长沙失火后戏题莲花寺」张谓
<br>
<br>　　金园宝刹半长沙，烧劫旁延一万家。
<br>
<br>　　楼殿纵随烟焰去，火中何处出莲花。
<br>
<br>　　卷197_38  「早梅」张谓
<br>
<br>　　一树寒梅白玉条，迥临林村傍G桥。
<br>
<br>　　不知近水花先发，疑是经春雪未销。
<br>
<br>　　卷197_39  「赠赵使君美人」张谓
<br>
<br>　　红粉青蛾映楚云，桃花马上石榴裙。
<br>
<br>　　罗敷独向东方去，漫学他家作使君。
<br>
<br>　　卷197_40  「句」张谓
<br>
<br>　　稽山贺老粗知名，吴郡张颠曾不易。
<br>
<br>　　奔蛇走虺势入坐，骤雨旋风声满堂。（《赠怀素》。
<br>
<br>　　见《颜真卿集》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
