<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百三十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百三十五
<br>
<br>　　卷535_1  「汉水伤稼」许浑
<br>
<br>　　西北楼开四望通，残霞成绮月悬弓。江村夜涨浮天水，
<br>
<br>　　泽国秋生动地风。高下绿苗千顷尽，新陈红粟万廒空。
<br>
<br>　　才微分薄忧何益，却欲回心学钓翁。
<br>
<br>　　卷535_2  「送王总下第归丹阳」许浑
<br>
<br>　　秦楼心断楚江湄，系马春风酒一卮。汴水月明东下疾，
<br>
<br>　　练塘花发北来迟。青芜定没安贫处，黄叶应催献赋诗。
<br>
<br>　　凭寄家书为回报，旧乡还有故人知。
<br>
<br>　　卷535_3  「南阳道中」许浑
<br>
<br>　　月斜孤馆傍村行，野店高低带古城。篱上晓花斋后落，
<br>
<br>　　井边秋叶社前生。饥乌索哺随雏叫，乳笺脊橥犊鸣。
<br>
<br>　　荒草连天风动地，不知谁学武侯耕。
<br>
<br>　　卷535_4  「破北虏太和公主归宫阙」许浑
<br>
<br>　　毳幕承秋极断蓬，飘u一剑黑山空。匈奴北走荒秦垒，
<br>
<br>　　贵主西还盛汉宫。定是庙谟倾种落，必知边寇畏骁雄。
<br>
<br>　　恩沾残类从归去，莫使华人杂犬戎。
<br>
<br>　　卷535_5  「李定言自殿院衔命归阙，拜员外郎迁右史因寄」许浑
<br>
<br>　　白笔南征变二毛，越山愁瘴海惊涛。才归龙尾含鸡舌，
<br>
<br>　　更立螭头运兔毫。阊阖欲开宫漏尽，冕旒初坐御香高。
<br>
<br>　　吴中旧侣君先贵，曾忆王祥与佩刀。
<br>
<br>　　卷535_6  「早秋韶阳夜雨」许浑
<br>
<br>　　宋玉含凄梦亦惊，芙蓉山响一猿声。阴云迎雨枕先润，
<br>
<br>　　夜电引雷窗暂明。暗惜水花飘广槛，远愁风叶下高城。
<br>
<br>　　西归万里未千里，应到故园春草生。
<br>
<br>　　卷535_7  「将为南行陪尚书崔公宴海榴堂」许浑
<br>
<br>　　朝宴华堂暮未休，几人偏得谢公留。风传鼓角霜侵戟，
<br>
<br>　　云卷笙歌月上楼。宾馆尽开徐稚榻，客帆空恋李膺舟。
<br>
<br>　　谩夸书剑无知己，水远山长步步愁。
<br>
<br>　　卷535_8  「赠王山人」许浑
<br>
<br>　　贳酒携琴访我频，始知城市有闲人。君臣药在宁忧病，
<br>
<br>　　子母钱成岂患贫。年长每劳推甲子，夜寒初共守庚申。
<br>
<br>　　近来闻说烧丹处，玉洞桃花万树春。
<br>
<br>　　卷535_9  「宣城崔大夫召联句，偶疾不获赴因献」许浑
<br>
<br>　　心慕知音命自拘，画堂闻欲试吹竽。茂陵罢酒惭中圣，
<br>
<br>　　漳浦题诗怯大巫。G鬣几年伤在藻，羽毛终日羡栖梧。
<br>
<br>　　还愁旅棹空归去，枫叶荷花钓五湖。
<br>
<br>　　卷535_10  「赠郑处士」许浑
<br>
<br>　　道傍年少莫矜夸，心在重霄鬓未华。杨子可曾过北里，
<br>
<br>　　鲁人何必敬东家。寒云晓散千峰雪，暖雨晴开一径花。
<br>
<br>　　且卖湖田酿春酒，与君书剑是生涯。
<br>
<br>　　卷535_11  「正元（一作元日，一作元正）」许浑
<br>
<br>　　高揭鸡竿辟帝阍，祥风微暖瑞云屯。千官共削奸臣迹，
<br>
<br>　　万国初衔圣主恩。宫殿雪华齐紫阁，关河春色到青门。
<br>
<br>　　华夷一轨人方泰，莫学论兵误至尊。
<br>
<br>　　卷535_12  「登尉佗楼」许浑
<br>
<br>　　刘项持兵鹿未穷，自乘黄屋岛夷中。南来作尉任嚣力，
<br>
<br>　　北向称臣陆贾功。箫鼓尚陈今世庙，旌旗犹镇昔时宫。
<br>
<br>　　越人未必知虞舜，一奏薰弦万古风。
<br>
<br>　　卷535_13  「韶州驿楼宴罢」许浑
<br>
<br>　　檐外千帆背夕阳，归心杳杳鬓苍苍。岭猿群宿夜山静，
<br>
<br>　　沙鸟独飞秋水凉。露堕桂花棋局湿，风吹荷叶酒瓶香。
<br>
<br>　　主人不醉下楼去，月在南轩更漏长。
<br>
<br>　　卷535_14  「和淮南王相公与宾僚同游瓜洲别业，题旧书斋」许浑
<br>
<br>　　碧油红旆想青衿，积雪窗前尽日吟。巢鹤去时云树老，
<br>
<br>　　卧龙归处石潭深。道傍苦李犹垂实，城外甘棠已布阴。
<br>
<br>　　宾御莫辞岩下醉，武丁高枕待为霖。
<br>
<br>　　卷535_15  「送卢先辈自衡岳赴复州嘉礼二首」许浑
<br>
<br>　　名振金闺步玉京，暂留沧海见高情。众花尽处松千尺，
<br>
<br>　　群鸟喧时鹤一声。朱阁簟凉疏雨过，碧溪船动早潮生。
<br>
<br>　　离心不异西江水，直送征帆万里行。
<br>
<br>　　湘南诗客海中行，鹏翅垂云不自矜。秋水静磨金镜土，
<br>
<br>　　夜风寒结玉壶冰。万重岭峤辞衡岳，千里山陂问竟陵。
<br>
<br>　　醉倚西楼人已远，柳溪无浪月澄澄。
<br>
<br>　　卷535_16  「哭杨攀处士」许浑
<br>
<br>　　先生忧道乐清贫，白发终为不仕身。嵇阮没来无酒客，
<br>
<br>　　应刘亡后少诗人。山前月照荒坟晓，溪上花开旧宅春。
<br>
<br>　　昨夜回舟更惆怅，至今钟磬满南邻。
<br>
<br>　　卷535_17  「宿松江驿却寄苏州一二同志（一作宿望亭驿寄苏州同游）」许浑
<br>
<br>　　候馆人稀夜自长，姑苏台远树苍苍。江湖潮落高楼迥，
<br>
<br>　　河汉秋归广簟凉。月转碧梧移鹊影，露低红叶湿萤光。
<br>
<br>　　西园诗侣应多思，莫醉笙歌掩画堂。
<br>
<br>　　卷535_18  「卢山人自巴蜀由湘潭归茅山因赠」许浑
<br>
<br>　　太乙灵方炼紫荷，紫荷飞尽发皤皤。猿啼巫峡晓云薄，
<br>
<br>　　雁宿洞庭秋月多。导引岂如桃叶舞，步虚宁比竹枝歌。
<br>
<br>　　华阳旧隐莫归去，水没芝田生绿莎。
<br>
<br>　　卷535_19  「颍州从事西湖亭宴饯」许浑
<br>
<br>　　西湖清宴不知回，一曲离歌酒一杯。城带夕阳闻鼓角，
<br>
<br>　　寺临秋水见楼台。兰堂客散蝉犹噪，桂楫人稀鸟自来。
<br>
<br>　　独想征车过巩洛，此中霜菊绕潭开。
<br>
<br>　　卷535_20  「瓜洲留别李诩」许浑
<br>
<br>　　泣玉三年一见君，白衣憔悴更离群。柳堤惜别春潮落，
<br>
<br>　　花榭留欢夜漏分。孤馆宿时风带雨，远帆归处水连云。
<br>
<br>　　悲歌曲尽莫重奏，心绕关河不忍闻。
<br>
<br>　　卷535_21  「余谢病东归，王秀才见寄，今潘秀才南棹奉酬」许浑
<br>
<br>　　酷似牢之玉不如，落星山下白云居。春耕旋构金门客，
<br>
<br>　　夜学兼修玉府书。风扫碧云迎鸷鸟，水还沧海养嘉鱼。
<br>
<br>　　莫将年少轻时节，王氏家风在石渠。
<br>
<br>　　卷535_22  「献韶阳相国崔公」许浑
<br>
<br>　　一匮为功极九层，康庄犹自剑棱棱。舟回北渚经年泊，
<br>
<br>　　门接东山尽日登。万国已闻传玉玺，百官犹望启金g.
<br>
<br>　　贤臣会致唐虞世，独倚江楼笑范增。
<br>
<br>　　卷535_23  「郡斋夜坐寄旧乡二侄」许浑
<br>
<br>　　千官奉职衮龙垂，旅卧淮阳鬓日衰。三月已乖棠树政，
<br>
<br>　　二年空负竹林期。楼侵白浪风来远，城抱丹岩日到迟。
<br>
<br>　　长欲挂帆君莫笑，越禽花晚梦南枝。
<br>
<br>　　卷535_24  「病间寄郡中文士」许浑
<br>
<br>　　卢橘含花处处香，老人依旧卧清漳。心同客舍惊秋早，
<br>
<br>　　迹似僧斋厌夜长。风卷翠帘琴自响，露凝朱阁簟先凉。
<br>
<br>　　明朝欲醉文中彦，犹觉吟声带越乡。
<br>
<br>　　卷535_25  「贺少师相公致政」许浑
<br>
<br>　　六十悬车自古稀，我公年少独忘机。门临二室留侯隐，
<br>
<br>　　棹倚三川越相归。不拟优游同陆贾，已回清白遗胡威。
<br>
<br>　　龙城凤沼棠阴在，只恐归鸿更北飞。
<br>
<br>　　卷535_26  「题崔处士山居」许浑
<br>
<br>　　坐穷今古掩书堂，二顷湖田一半荒。荆树有花兄弟乐，
<br>
<br>　　橘林无实子孙忙。龙归晓洞云犹湿，麝过春山草自香。
<br>
<br>　　向夜欲归心万里，故园松月更苍苍。
<br>
<br>　　卷535_27  「疾后与郡中群公宴李秀才」许浑
<br>
<br>　　强留佳客宴王孙，岩上馀花落酒樽。书院欲开虫网户，
<br>
<br>　　讼庭犹掩雀罗门。耳虚尽日疑琴癖，眼暗经秋觉镜昏。
<br>
<br>　　莫引刘安倚西槛，夜来红叶下江村。
<br>
<br>　　卷535_28  「晨起白云楼寄龙兴江准上人兼呈窦秀才」许浑
<br>
<br>　　兹楼今是望乡台，乡信全稀晓雁哀。山翠万重当槛出，
<br>
<br>　　水华千里抱城来。东岩月在僧初定，南浦花残客未回。
<br>
<br>　　欲吊灵均能赋否，秋风还有木兰开。
<br>
<br>　　卷535_29  「宴饯李员外」许浑
<br>
<br>　　病守江城眼暂开，昔年吴越共衔杯。膺舟出镇虚陈榻，
<br>
<br>　　郑履还京下隗台。云叶渐低朱阁掩，浪花初起画樯回。
<br>
<br>　　心期解印同君醉，九曲池西望月来。
<br>
<br>　　卷535_30  「酬钱汝州」许浑
<br>
<br>　　白雪多随汉水流，谩劳旌旆晚悠悠。笙歌暗写终年恨，
<br>
<br>　　台榭潜消尽日忧。鸟散落花人自醉，马嘶芳草客先愁。
<br>
<br>　　怪来雅韵清无敌，三十六峰当庾楼。
<br>
<br>　　卷535_31  「将归姑苏南楼饯送李明府」许浑
<br>
<br>　　无处登临不系情，一凭春酒醉高城。暂移罗绮见山色，
<br>
<br>　　才驻管弦闻水声。花落西亭添别恨，柳阴南浦促归程。
<br>
<br>　　前期迢递今宵短，更倚朱阑待月明。
<br>
<br>　　卷535_32  「和浙西从事刘三复送僧南归」许浑
<br>
<br>　　楚客送僧归故乡，海门帆势极潇湘。碧云千里暮愁合，
<br>
<br>　　白雪一声春思长。满院草花平讲席，绕龛藤叶盖禅床。
<br>
<br>　　怜师不得随师去，已戴儒冠事素王。
<br>
<br>　　卷535_33  「送上元王明府赴任（一作送友人浙西任宰）」许浑
<br>
<br>　　莫言名重懒驱鸡，六代江山碧海西。日照蒹葭明楚塞，
<br>
<br>　　烟分杨柳见隋堤。荒城树暗沉书浦，旧宅花连罨画溪。
<br>
<br>　　官满定知归未得，九重霄汉有丹梯。
<br>
<br>　　卷535_34  「送沈卓少府任江都（一作赵嘏诗）」许浑
<br>
<br>　　炀帝都城春水边，笙歌夜上木兰船。三千宫女自涂地，
<br>
<br>　　十万人家如洞天。艳艳花枝官舍晚，重重云影寺墙连。
<br>
<br>　　少年作尉须兢慎，莫向楼前坠马鞭。
<br>
<br>　　卷535_35  「酬邢杜二员外」许浑
<br>
<br>　　雪带东风洗画屏，客星悬处聚文星。未归嵩岭暮云碧，
<br>
<br>　　久别杜陵春草青。熊轼并驱因雀噪，隼齐驻是鸿冥。
<br>
<br>　　岂知京洛旧亲友，梦绕潺江上亭。
<br>
<br>　　卷535_36  「经故丁补阙郊居」许浑
<br>
<br>　　死酬知己道终全，波暖孤冰且自坚。f上承尘才一日，
<br>
<br>　　鹤归华表已千年。风吹药蔓迷樵径，雨暗芦花失钓船。
<br>
<br>　　四尺孤坟何处是，阖闾城外草连天。
<br>
<br>　　卷535_37  「陪宣城大夫崔公泛后池兼北楼宴二首」许浑
<br>
<br>　　陪泛芳池醉北楼，水花繁艳照膺舟。亭台阴合树初昼，
<br>
<br>　　弦管韵高山欲秋。皆贺虢岩终选傅，自伤燕谷未逢邹。
<br>
<br>　　昔时恩遇今能否，一尉沧洲已白头。
<br>
<br>　　江上西来共鸟飞，剪荷浮泛似轻肥。王作簿公曾喜，
<br>
<br>　　刘表为邦客尽依。云外轩窗通早景，风前箫鼓送残晖。
<br>
<br>　　宛陵行乐金陵住，遥对家山未忆归。
<br>
<br>　　卷535_38  「留别赵端公」许浑
<br>
<br>　　海门征棹赴龙泷，暂寄华筵倒玉缸。箫鼓散时逢夜雨，
<br>
<br>　　绮罗分处下秋江。孤帆已过滕王阁，高榻留眠谢守窗。
<br>
<br>　　却愿烟波阻风雪，待君同拜碧油幢。
<br>
<br>　　卷535_39  「寄阳陵处士（一作寄昭亭杨处士，一作寄陵阳元处士）」许浑
<br>
<br>　　旧隐青山紫桂阴，一书迢递寄归心。谢公楼上晚花盛。
<br>
<br>　　扬子宅前春草深。吴岫雨来溪鸟浴，楚江云暗岭猿吟，
<br>
<br>　　野人宁忆沧洲畔，会待吹嘘定至音。
<br>
<br>　　卷535_40  「与张道士同访李隐君不遇」许浑
<br>
<br>　　千岩万壑独携琴，知在陵阳不可寻。去辙已平秋草遍，
<br>
<br>　　空斋长掩暮云深。霜寒橡栗留山鼠，月冷菰蒲散水禽。
<br>
<br>　　唯有西邻张仲蔚，坐来同怆别离心。
<br>
<br>　　卷535_41  「闻州中有宴寄崔大夫兼简邢群评事」许浑
<br>
<br>　　箫管筵间列翠蛾，玉杯金液耀金波。池边雨过飘帷幕，
<br>
<br>　　海上风来动绮罗。颜子巷深青草遍，庾君楼迥碧山多。
<br>
<br>　　甘心不及同年友，卧听行云一曲歌。
<br>
<br>　　卷535_42  「寄殷尧藩先辈」许浑
<br>
<br>　　十载功名翰墨林，为从知己信浮沈。青山有雪谙松性，
<br>
<br>　　碧落无云称鹤心。带月独归萧寺远，玩花频醉庾楼深。
<br>
<br>　　思君一见如琼树，空把新诗尽日吟。
<br>
<br>　　卷535_43  「赠河东虞押衙二首」许浑
<br>
<br>　　长剑高歌换素衣，君恩未报不言归。旧精鸟篆谙书体，
<br>
<br>　　新授龙韬识战机。万里往来征马瘦，十年离别故人稀。
<br>
<br>　　生平志气何人见，空上西楼望落晖。
<br>
<br>　　吴门风水各萍流，月满花开懒独游。万里山川分晓梦，
<br>
<br>　　四邻歌管送春愁。昔年顾我长青眼，今日逢君尽白头。
<br>
<br>　　莫向尊前更惆怅，古来投笔尽封侯。
<br>
<br>　　卷535_44  「陵阳春日（一作移摄太守寄汝洛旧游）」许浑
<br>
<br>　　百年身世似飘蓬，泽国移家叠嶂中。万里绿波鱼恋钓，
<br>
<br>　　九重青汉鹤愁笼。西池水冷春岩雪，南浦花香晓树风。
<br>
<br>　　纵倒芳尊心不醉，故人多在洛城东。
<br>
<br>　　卷535_45  「酬杜补阙初春雨中舟次横江喜裴郎中相迎见寄」许浑
<br>
<br>　　江馆维舟为庾公，暖波微渌雨鳌：烨佩棋未貉蚁拢
<br>
<br>　　朱旆联翩晓树中。柳滴圆波生细浪，梅含香艳吐轻风。
<br>
<br>　　郢歌莫问青山吏，鱼在深池鸟在笼。
<br>
<br>　　卷535_46  「送张厚浙东谒丁常侍（一作送张厚浙东修谒）」许浑
<br>
<br>　　凉露清蝉柳陌空，故人遥指浙江东。青山有雪松当涧，
<br>
<br>　　碧落无云鹤出笼。齐唱离歌愁晚月，独看征棹怨秋风。
<br>
<br>　　定知洛下声名士，共说膺门得孔融。
<br>
<br>　　卷535_47  「酬副使郑端公见寄」许浑
<br>
<br>　　一日高名遍九州，玄珠仍向道中求。郢中白雪惭新唱，
<br>
<br>　　涂上青山忆旧游。笙磬有文终易别，珠玑无价竟难酬。
<br>
<br>　　柳营迢递江风阔，夜夜孤吟月下楼。
<br>
<br>　　卷535_48  「酬绵州于中丞使君见寄」许浑
<br>
<br>　　故人书信越褒斜，新意虽多旧约赊。皆就一麾先去国，
<br>
<br>　　共谋三径未还家，荆巫夜隔巴西月，鄢郢春连汉上花。
<br>
<br>　　半月离居犹怅望，可堪垂白各天涯。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
