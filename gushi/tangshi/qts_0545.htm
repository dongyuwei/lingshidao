<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百四十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百四十五
<br>
<br>　　卷545_1  「禁署早春晴望」刘得仁
<br>
<br>　　御林闻有早莺声，玉槛春香九陌晴。寒著霁云归紫阁，
<br>
<br>　　暖浮佳气动芳城。宫池日到冰初解，辇路风吹草欲生。
<br>
<br>　　鸳侣此时皆赋咏，商山雪在思尤清。
<br>
<br>　　卷545_2  「山中寻道人不遇」刘得仁
<br>
<br>　　年过弱冠风尘里，常拟随师学炼形。石路特来寻道者，
<br>
<br>　　云房空见有仙经。棋于松底留残局，鹤向潭边退数翎。
<br>
<br>　　便欲此居闲到老，先生何日下青冥。
<br>
<br>　　卷545_3  「赠敬y助教二首（一作无可诗）」刘得仁
<br>
<br>　　到来常听说清虚，手把玄元七字书。仙籍不知名姓有，
<br>
<br>　　道情惟见往来疏。已能绝粒无饥色，早晚休官买隐居。
<br>
<br>　　便欲去随为弟子，片云孤鹤可相于。
<br>
<br>　　街西静观求居处，不到权门到寺频。禁掖人知连状荐，
<br>
<br>　　国庠官满一家贫。清仪称是蓬瀛客，直气堪为谏诤臣。
<br>
<br>　　自顾无成年渐长，报恩惟愿杀微身。
<br>
<br>　　卷545_4  「送祖山人归山」刘得仁
<br>
<br>　　独来朝市笑浮云，却忆烟霞出帝城。不说金丹能点化，
<br>
<br>　　空教弟子学长生。壶中泻酒看云影，洞里逢师下鹤迎。
<br>
<br>　　料得仙家玉牌上，已镌白日上升名。
<br>
<br>　　卷545_5  「监试莲花峰」刘得仁
<br>
<br>　　太华万馀重，i只此峰。当秋倚寥，入望似芙蓉。
<br>
<br>　　翠拔千寻直，青危一朵。气分毛女秀，灵有羽人踪。
<br>
<br>　　倒影侵官路，流香激庙松。尘埃终不及，车马自憧憧。
<br>
<br>　　卷545_6  「京兆府试目极千里」刘得仁
<br>
<br>　　献赋多年客，低眉恨不前。此心常郁矣，纵目忽超然。
<br>
<br>　　送骥登长路，看鸿入远天。古墟烟幂幂，穷野草绵绵。
<br>
<br>　　树与金城接，山疑桂水连。何当开霁日，无物翳平川。
<br>
<br>　　卷545_7  「寻陈处士山堂」刘得仁
<br>
<br>　　步溪凡几转，始得见幽踪。路隐千根树，门开万仞峰。
<br>
<br>　　片云生石窦，浅水卧枯松。穷谷风光冷，深山翠碧浓。
<br>
<br>　　鹤看空里过，仙向坐中逢。底露秋潭水，声微暮观钟。
<br>
<br>　　他年来此定，异日愿相容。且喜今归去，人间事更慵。
<br>
<br>　　卷545_8  「题从伯舍人道正里南园」刘得仁
<br>
<br>　　帝里馀新第，朱门面碧岑。曙堂增爽气，乔木动清阴。
<br>
<br>　　直去亲瑶陛，朝回在竹林。风流才子调，好尚古人心。
<br>
<br>　　薜荔遮窗暗，莓苔近井深。礼无青草隔，诗共白衣吟。
<br>
<br>　　轩静留孤鹤，庭虚到远砧。掩关裁凤诏，开镜理琼簪。
<br>
<br>　　种植今如此，尘埃永不侵。云奔投刺者，日日待为霖。
<br>
<br>　　卷545_9  「赋得听松声」刘得仁
<br>
<br>　　庭际微风动，高松韵自生。听时无物乱，尽日觉神清。
<br>
<br>　　强与幽泉并，翻嫌细雨并。拂空增鹤唳，过牖合琴声。
<br>
<br>　　况复当秋暮，偏宜在月明。不知深涧底，萧瑟有谁听。
<br>
<br>　　卷545_10  「宿普济寺」刘得仁
<br>
<br>　　京寺数何穷，清幽此不同。曲江临阁北，御苑自墙东。
<br>
<br>　　广陌车音急，危楼夕景通。乱峰沉暝野，毒暑过秋空。
<br>
<br>　　幡r虚无里，星生杳霭中。月光笼月殿，莲气入莲宫。
<br>
<br>　　缀草凉天露，吹人古木风。饮茶除假寐，闻磬释尘蒙。
<br>
<br>　　童子眠苔净，高僧话漏终。待鸣晓钟后，万井复S胧。
<br>
<br>　　卷545_11  「和郑校书夏日游郑泉」刘得仁
<br>
<br>　　太虚悬畏景，古木蔽清阴。爰有泉堪挹，闲思日可寻。
<br>
<br>　　来闻鸣滴滴，照竦碧沈沈。几脉成溪壑，何人测浅深。
<br>
<br>　　澄时无一物，分处历千林。净溉灵根药，凉浮玉翅禽。
<br>
<br>　　饮疑蠲宿疾，见自失烦襟。僧共云前濑，龙和月下吟。
<br>
<br>　　叠光轻吹动，彻底晓霞侵。不用频游去，令君少进心。
<br>
<br>　　卷545_12  「和段校书冬夕寄题庐山」刘得仁
<br>
<br>　　名高身未到，此恨蓄多时。是夕吟因话，他年必去随。
<br>
<br>　　尝闻庐岳顶，半入楚江湄。几处悬崖上，千寻瀑布垂。
<br>
<br>　　炉峰松淅沥，湓浦柳参差。日色连湖白，钟声拂浪迟。
<br>
<br>　　烟梯缘薜荔，岳寺步欹危。地本饶灵草，林曾出祖师。
<br>
<br>　　石楼霞耀壁，猿树鹤分枝。细径萦岩末，高窗见海涯。
<br>
<br>　　嵌空寒更极，寂寞夜尤思。阴谷冰埋术，仙田雪覆芝。
<br>
<br>　　乱泉禅客濑，异迹逸人知。藓室新开灶，柽潭未了棋。
<br>
<br>　　如何遂闲放，长得在希夷。空务渔樵事，方无道路悲。
<br>
<br>　　谢公台尚在，陶令柳潜衰。尘外难相许，人间贵迹遗。
<br>
<br>　　虽怀丹桂影，不忘白云期。仁者终携手，今朝预赋诗。
<br>
<br>　　卷545_13  「书事寄万年厉员外」刘得仁
<br>
<br>　　帝城皆剧县，令尹美居东。遂拜赵张下，暂离星象中。
<br>
<br>　　拥归从北阙，送上动南宫。紫禁黄山绕，沧溟素和ā
<br>
<br>　　封疆亲日月，邑里出王公。赋税充天府，歌谣入圣聪。
<br>
<br>　　土膏寒麦覆，人海昼尘蒙。廨宇松连翠，朝街火散红。
<br>
<br>　　文场新桂茂，粉署旧兰崇。留客挥盈爵，抽毫咏早鸿。
<br>
<br>　　前驺潘岳贵，故里邵平穷。劝隐莲峰久，期耕树谷同。
<br>
<br>　　凫飞将去叶，剑气尚埋丰。何必华阴土，方垂拂拭功。
<br>
<br>　　卷545_14  「上姚谏议」刘得仁
<br>
<br>　　高文与盛德，皆谓古无伦。圣代生才子，明庭有谏臣。
<br>
<br>　　已瞻龙衮近，渐向凤池新。却忆波涛郡，来时岛屿春。
<br>
<br>　　名因诗句大，家似布衣贫。曾暗投新轴，频闻奖滞身。
<br>
<br>　　照吟清夕月，送药紫霞人。终计依门馆，何疑不化鳞。
<br>
<br>　　卷545_15  「上翰林丁学士」刘得仁
<br>
<br>　　今代如尧代，征贤察众情。久聆推行实，然后佐聪明。
<br>
<br>　　官自文华重，恩因顾问生。词人求作称，天子许和羹。
<br>
<br>　　御柳凋霜晚，宫泉滴月清。直庐寒漏近，秋烛白麻成。
<br>
<br>　　玉殿移时对，金舆数侍行。赐衣香未散，借马色难名。
<br>
<br>　　时辈何偏羡，儒流此最荣。终当闻燮理，寰宇永升平。
<br>
<br>　　卷545_16  「二（一本将后四句作下第吟绝句）」刘得仁
<br>
<br>　　何处访岐路，青云但忆归。风尘数年限，门馆一生依。
<br>
<br>　　外族帝王是，中朝亲旧稀。翻令浮议者，不许九霄飞。
<br>
<br>　　卷545_17  「山中舒怀寄上丁学士」刘得仁
<br>
<br>　　五字投精鉴，惭非大雅词。本求闲赐览，岂料便蒙知。
<br>
<br>　　幽拙欣殊幸，提携更不疑。弱苗须雨长，懒翼在风吹。
<br>
<br>　　砺镞端杨叶，光门待桂枝。计闻尘里誉，因和禁中诗。
<br>
<br>　　卷545_18  「莺出谷」刘得仁
<br>
<br>　　东风潜启物，动息意皆新。此鸟从幽谷，依林报早春。
<br>
<br>　　出寒虽未及，振羽渐能频。稍类冲天鹤，多随折桂人。
<br>
<br>　　尊前喧有语，花里昼藏身。若向华处，馀禽不见亲。
<br>
<br>　　卷545_19  「哭翰林丁侍郎」刘得仁
<br>
<br>　　相知出肺腑，非旧亦非亲。每见云霄侣，多扬鄙拙身。
<br>
<br>　　即期扶泰运，岂料哭贤人。应是随先帝，依前作近臣。
<br>
<br>　　平生任公直，爱弟尚风尘。宅闭青松古，坟临赤水新。
<br>
<br>　　官清仍齿壮，儿小复家贫。惆怅天难问，空流泪满巾。
<br>
<br>　　卷545_20  「陈情上李景让大夫」刘得仁
<br>
<br>　　一被浮名误，旋遭白发侵。裴回恋明主，梦寐在秋岑。
<br>
<br>　　遇物唯多感，居常只是吟。待时钳定口，经事压低心。
<br>
<br>　　辛苦文场久，因缘戚里深。老迷新道路，贫卖旧园林。
<br>
<br>　　晴赏行闻水，宵棋坐见参。龟留闲去问，僧约偶来寻。
<br>
<br>　　望喜潜凭鹊，娱情愿有琴。此生如遂意，誓死报知音。
<br>
<br>　　上德怜孤直，唯公拔陆沉。丘山恩忽被，蝼蚁力难任。
<br>
<br>　　作鉴明同日，听言重若金。从兹更无限，翘足俟为霖。
<br>
<br>　　卷545_21  「和郑先辈谢秩闲居寓书所怀」刘得仁
<br>
<br>　　西风日夜吹，万木共离披。近甸新晴后，高人得意时。
<br>
<br>　　暂闲心亦泰，论道面难欺。把笔还诗债，将琴当酒资。
<br>
<br>　　蓝衫悬竹桁，乌帽挂松枝。名占文章重，官归谏宪迟。
<br>
<br>　　生涯贫帝里，公议到台司。室冷沾苔藓，门清绝路岐。
<br>
<br>　　莫言邻白屋，即贺立丹墀。岂虑尘埃久，云霄故有期。
<br>
<br>　　卷545_22  「病中晨起即事寄场中往还」刘得仁
<br>
<br>　　昨日离尘里，今朝懒已成。岂能为久隐，更欲泥浮名。
<br>
<br>　　虚牖晨光白，幽园晓气清。戴沙寻水去，披雾入林行。
<br>
<br>　　叠叶孤禽在，初阳半树明。桑麻新雨润，芦荻古波声。
<br>
<br>　　易向田家熟，元于世路生。病多三径塞，吟苦四邻惊。
<br>
<br>　　卷545_23  「悲老宫人」刘得仁
<br>
<br>　　白发宫娃不解悲，满头犹自插花枝。
<br>
<br>　　曾缘玉貌君王宠，准拟人看似旧时。
<br>
<br>　　卷545_24  「村中闲步」刘得仁
<br>
<br>　　闲共野人临野水，新秋高树挂清晖。
<br>
<br>　　不知尘里无穷事，白鸟双飞入翠微。
<br>
<br>　　卷545_25  「上巳日」刘得仁
<br>
<br>　　未敢分明赏物华，十年如见梦中花。
<br>
<br>　　游人过尽衡门掩，独自凭栏到日斜。
<br>
<br>　　卷545_26  「省试日上崔侍郎四首」刘得仁
<br>
<br>　　衣上年年泪血痕，只将怀抱诉乾坤。
<br>
<br>　　如今主圣臣贤日，岂致人间一物冤。
<br>
<br>　　如病如痴二十秋，求名难得又难休。
<br>
<br>　　回看骨肉须堪耻，一著麻衣便白头。
<br>
<br>　　戚里称儒愧小才，礼闱公道此时开。
<br>
<br>　　他人何事虚相指，明主无私不是媒。
<br>
<br>　　方寸终朝似火然，为求白日上青天。
<br>
<br>　　自嗟辜负平生眼，不识春光二十年。
<br>
<br>　　卷545_27  「秋夜」刘得仁
<br>
<br>　　秋气满堂孤烛冷，清宵无寐忆山归。
<br>
<br>　　窗前月过三更后，细竹吟风似雨微。
<br>
<br>　　卷545_28  「长门怨」刘得仁
<br>
<br>　　争得一人闻此怨，长门深夜有妍姝。
<br>
<br>　　早知雨露翻相误，只插荆钗嫁匹夫。
<br>
<br>　　卷545_29  「贾妇怨」刘得仁
<br>
<br>　　嫁与商人头欲白，未曾一日得双行。
<br>
<br>　　任君逐利轻江海，莫把风涛似妾轻。
<br>
<br>　　卷545_30  「寄友人」刘得仁
<br>
<br>　　风飒沉思眼忽开，尘埃污得是庸才。
<br>
<br>　　那堪更见巢松鹤，飞入青云不下来。
<br>
<br>　　卷545_31  「晏起」刘得仁
<br>
<br>　　日过辰时犹在梦，客来应笑也求名。
<br>
<br>　　浮生自得长高枕，不向人间与命争。
<br>
<br>　　卷545_32  「马上别单于刘评事（时太和公主还京，评事罢举起职）」刘得仁
<br>
<br>　　庙谋宏远人难测，公主生还帝感深。
<br>
<br>　　天下底平须共喜，一时闲事莫惊心。
<br>
<br>　　卷545_33  「赠从弟谷」刘得仁
<br>
<br>　　此世荣枯岂足惊，相逢惟要眼长青。
<br>
<br>　　从来不爱三闾死，今日凭君莫独醒。
<br>
<br>　　卷545_34  「别山居」刘得仁
<br>
<br>　　万壑千岩景象开，登临未足又须回。
<br>
<br>　　凭师莫断松间路，秋月圆时弟子来。
<br>
<br>　　卷545_35  「赠道人」刘得仁
<br>
<br>　　长在城中无定业，卖丹磨镜两途贫。
<br>
<br>　　三山来往寻常事，不省曾惊市井人。
<br>
<br>　　卷545_36  「对月寄同志」刘得仁
<br>
<br>　　霜满中庭月在林，塞鸿频过又更深。
<br>
<br>　　支颐不语相思坐，料得君心似我心。
<br>
<br>　　卷545_37  「忆鹤」刘得仁
<br>
<br>　　白丝翎羽丹砂顶，晓度秋烟出翠微。
<br>
<br>　　来向孤松枝上立，见人吟苦却高飞。
<br>
<br>　　卷545_38  「云门寺」刘得仁
<br>
<br>　　上方僧又起，清磬出林初。吟苦晓灯暗，露零秋草疏。
<br>
<br>　　旧山多梦到，流水送愁馀。寄寺欲经岁，惭无亲故书。
<br>
<br>　　卷545_39  「中秋宿邓逸人居」刘得仁
<br>
<br>　　偶与山僧宿，吟诗坐到明。夜凉耽月色，秋渴漱泉声。
<br>
<br>　　涧木如竿耸，窗云作片生。白衣闲自贵，不揖汉公卿。
<br>
<br>　　卷545_40  「句」刘得仁
<br>
<br>　　外家虽是帝，当路且无亲。（《读书志》）
<br>
<br>　　白日只如哭，黄泉免恨无。（哭贾岛，以下《吟窗杂录》）
<br>
<br>　　身闲甘旨下，白发太平人。
<br>
<br>　　同游芳草寺，见示白云诗。（以下《海录碎事》）
<br>
<br>　　犹祈启金口，一为动文权。
<br>
<br>　　深山寺路千层石，竹杖棕鞋便可登。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
