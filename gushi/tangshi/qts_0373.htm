<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百七十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷三百七十三
<br>
<br>　　卷373_1  「织妇辞」孟郊
<br>
<br>　　夫是田中郎，妾是田中女。当年嫁得君，为君秉机杼。
<br>
<br>　　筋力日已疲，不息窗下机。如何织纨素，自著蓝缕衣。
<br>
<br>　　官家榜村路，更索栽桑树。
<br>
<br>　　卷373_2  「古意」孟郊
<br>
<br>　　荡子守边戍，佳人莫相从。去来年月多，苦愁改形容。
<br>
<br>　　上山复下山，踏草成古踪。徒言采蘼芜，十度一不逢。
<br>
<br>　　鉴独是明月，识志唯寒松。井桃始开花，一见悲万重。
<br>
<br>　　人颜不再春，桃色有再浓。捐气入空房，无l乍从容。
<br>
<br>　　启贴理针线，非独学裁缝。手持未染彩，绣为白芙蓉。
<br>
<br>　　芙蓉无染污，将以表心素。欲寄未归人，当春无信去。
<br>
<br>　　无信反增愁，愁心缘陇头。愿君如陇水，冰镜水还流。
<br>
<br>　　宛宛青丝线，纤纤白玉钩。玉钩不亏缺，青丝无断绝。
<br>
<br>　　回还胜双手，解尽心中结。
<br>
<br>　　卷373_3  「折杨柳」孟郊
<br>
<br>　　杨柳多短枝，短枝多别离。赠远屡攀折，柔条安得垂。
<br>
<br>　　青春有定节，离别无定时。但恐人别促，不怨来迟迟。
<br>
<br>　　莫言短枝条，中有长相思。朱颜与绿杨，并在别离期。
<br>
<br>　　楼上春风过，风前杨柳歌。枝疏缘别苦，曲怨为年多。
<br>
<br>　　花惊燕地云，叶映楚池波。谁堪别离此，征戍在交河。
<br>
<br>　　卷373_4  「和丁助教塞上吟」孟郊
<br>
<br>　　哭雪复吟雪，广文丁夫子。江南万里寒，曾未及如此。
<br>
<br>　　整顿气候谁，言从生灵始。无令恻隐者，哀哀不能已。
<br>
<br>　　卷373_5  「古怨别」孟郊
<br>
<br>　　飒飒秋风生，愁人怨离别。含情两相向，欲语气先咽。
<br>
<br>　　心曲千万端，悲来却难说。别后唯所思，天涯共明月。
<br>
<br>　　卷373_6  「古别曲」孟郊
<br>
<br>　　山川古今路，纵横无断绝。来往天地间，人皆有离别。
<br>
<br>　　行衣未束带，中肠已先结。不用看镜中，自知生白发。
<br>
<br>　　欲陈去留意，声向言前咽。愁结填心胸，茫茫若为说。
<br>
<br>　　荒郊烟莽苍，旷野风凄切。处处得相随，人那不如月。
<br>
<br>　　卷373_7  「戏赠陆大夫十二丈（一作乐府戏赠陆大夫十二丈）」孟郊
<br>
<br>　　莲子不可得，荷花生水中。犹胜道傍柳，无事荡春风。
<br>
<br>　　渌萍与荷叶，同此一水中。风吹荷叶在，渌萍西复东。
<br>
<br>　　莲叶未开时，苦心终日卷。春水徒荡漾，荷花未开展。
<br>
<br>　　卷373_8  「劝善吟（醉会中赠郭行馀）」孟郊
<br>
<br>　　瘦郭有志气，相哀老龙钟。劝我少吟诗，俗窄难尔容。
<br>
<br>　　一口百味别，况在醉会中。四座正当喧，片言何由通。
<br>
<br>　　顾余昧时调，居止多疏慵。见书眼始开，闻乐耳不聪。
<br>
<br>　　视听互相隔，一身且莫同。天疾难自医，诗癖将何攻。
<br>
<br>　　见君如见书，语善千万重。自悲咄咄感，变作烦恼翁。
<br>
<br>　　烦恼不可欺，古剑涩亦雄。知君方少年，少年怀古风。
<br>
<br>　　藏书拄屋脊，不惜与凡聋。我愿拜少年，师之学崇崇。
<br>
<br>　　从他笑为矫，矫善亦可宗。
<br>
<br>　　卷373_9  「望夫石」孟郊
<br>
<br>　　望夫石，夫不来兮江水碧。
<br>
<br>　　行人悠悠朝与暮，千年万年色如故。
<br>
<br>　　卷373_10  「寒江吟」孟郊
<br>
<br>　　冬至日光白，始知阴气凝。寒江波浪冻，千里无平冰。
<br>
<br>　　飞鸟绝高羽，行人皆晏兴。荻洲素浩渺，J岸澌颉
<br>
<br>　　烟舟忽自阻，风帆不相乘。何况异形体，信任为股肱。
<br>
<br>　　涉江莫涉凌，得意须得朋。结交非贤良，谁免生爱憎。
<br>
<br>　　冻水有再浪，失飞有载腾。一言纵丑词，万响无善应。
<br>
<br>　　取鉴谅不远，江水千万层。何当春风吹，利涉吾道弘。
<br>
<br>　　卷373_11  「审交」孟郊
<br>
<br>　　种树须择地，恶土变木根。结交若失人，中道生谤言。
<br>
<br>　　君子芳桂性，春荣冬更繁。小人槿花心，朝在夕不存。
<br>
<br>　　莫蹑冬冰坚，中有潜浪翻。唯当金石交，可以贤达论。
<br>
<br>　　卷373_12  「怨别」孟郊
<br>
<br>　　一别一回老，志士白发早。在富易为容，居贫难自好。
<br>
<br>　　沉忧损性灵，服药亦枯槁。秋风游子衣，落日行远道。
<br>
<br>　　君问去何之，贱身难自保。
<br>
<br>　　卷373_13  「百忧」孟郊
<br>
<br>　　萱草女儿花，不解壮士忧。壮士心是剑，为君射斗牛。
<br>
<br>　　朝思除国雠，暮思除国雠。计尽山河画，意穷草木筹。
<br>
<br>　　智士日千虑，愚夫唯四愁。何必在波涛，然后惊沉浮。
<br>
<br>　　伯伦心不醉，四皓迹难留。出处各有时，众议徒啾啾。
<br>
<br>　　卷373_14  「路病」孟郊
<br>
<br>　　病客无主人，艰哉求卧难。飞光赤道路，内火焦肺肝。
<br>
<br>　　欲饮井泉竭，欲医囊用单。稚颜能几日，壮志忽已残。
<br>
<br>　　人子不言苦，归书但云安。愁环在我肠，宛转终无端。
<br>
<br>　　卷373_15  「衰松」孟郊
<br>
<br>　　近世交道衰，青松落颜色。人心忌孤直，木性随改易。
<br>
<br>　　既摧栖日干，未展擎天力。终是君子材，还思君子识。
<br>
<br>　　卷373_16  「遣兴」孟郊
<br>
<br>　　弦贞五条音，松直百尺心。贞弦含古风，直松凌高岑。
<br>
<br>　　浮声与狂葩，胡为欲相侵。
<br>
<br>　　卷373_17  「退居（一作退老）」孟郊
<br>
<br>　　退身何所食，败力不能闲。种稻耕白水，负薪斫青山。
<br>
<br>　　众听喜巴唱，独醒愁楚颜。日暮静归时，幽幽扣松关。
<br>
<br>　　卷373_18  「卧病」孟郊
<br>
<br>　　贫病诚可羞，故床无新裘。春色烧肌肤，时餐苦咽喉。
<br>
<br>　　倦寝意蒙昧，强言声幽柔。承颜自俯仰，有泪不敢流。
<br>
<br>　　默默寸心中，朝愁续莫愁。
<br>
<br>　　卷373_19  「隐士」孟郊
<br>
<br>　　本末一相返，漂浮不还真。山野多馁士，市井无饥人。
<br>
<br>　　虎豹忌当道，糜鹿知藏身。奈何贪竞者，日与患害亲。
<br>
<br>　　颜貌岁岁改，利心朝朝新。孰知富生祸，取富不取贫。
<br>
<br>　　宝玉忌出璞，出璞先为尘。松柏忌出山，出山先为薪。
<br>
<br>　　君子隐石壁，道书为我邻。寝兴思其义，澹泊味始真。
<br>
<br>　　陶公自放归，尚平去有依。草木择地生，禽鸟顺性飞。
<br>
<br>　　青青与冥冥，所保各不违。
<br>
<br>　　卷373_20  「独愁（一作独怨，一作赠韩愈）」孟郊
<br>
<br>　　前日远别离，昨日生白发。欲知万里情，晓卧半床月。
<br>
<br>　　常恐百虫鸣，使我芳草歇。
<br>
<br>　　卷373_21  「春日有感」孟郊
<br>
<br>　　雨滴草芽出，一日长一日。风吹柳线垂，一枝连一枝。
<br>
<br>　　独有愁人颜，经春如等闲。且持酒满杯，狂歌狂笑来。
<br>
<br>　　卷373_22  「将见故人」孟郊
<br>
<br>　　故人季夏中，及此百馀日。无日不相思，明镜改形色。
<br>
<br>　　宁知仲冬时，忽有相逢期。振衣起踯躅，W鲤跃天池。
<br>
<br>　　卷373_23  「伤时」孟郊
<br>
<br>　　常闻贫贱士之常，嗟尔富者莫相笑。男儿得路即荣名，
<br>
<br>　　邂逅失途成不调。古人结交而重义，今人结交而重利。
<br>
<br>　　劝人一种种桃李，种亦直须遍天地。一生不爱嘱人事，
<br>
<br>　　嘱即直须为生死。我亦不羡季伦富，我亦不笑原宪贫。
<br>
<br>　　有财有势即相识，无财无势同路人。因知世事皆如此，
<br>
<br>　　却向东溪卧白云。
<br>
<br>　　卷373_24  「寓言」孟郊
<br>
<br>　　谁言碧山曲，不废青松直。谁言浊水泥，不污明月色。
<br>
<br>　　我有松月心，俗骋风霜力。贞明既如此，摧折安可得。
<br>
<br>　　卷373_25  「偶作」孟郊
<br>
<br>　　利剑不可近，美人不可亲。利剑近伤手，美人近伤身。
<br>
<br>　　道险不在广，十步能摧轮。情爱不在多，一夕能伤神。
<br>
<br>　　卷373_26  「劝学」孟郊
<br>
<br>　　击石乃有火，不击元无烟。人学始知道，不学非自然。
<br>
<br>　　万事须己运，他得非我贤。青春须早为，岂能长少年。
<br>
<br>　　卷373_27  「赠农人」孟郊
<br>
<br>　　劝尔勤耕田，盈尔仓中粟。劝尔伐桑株，减尔身上服。
<br>
<br>　　清霜一委地，万草色不绿。狂飙一入林，万叶不著木。
<br>
<br>　　青春如不耕，何以自结束。
<br>
<br>　　卷373_28  「长安早春」孟郊
<br>
<br>　　旭日朱楼光，东风不惊尘。公子醉未起，美人争探春。
<br>
<br>　　探春不为桑，探春不为麦。日日出西园，只望花柳色。
<br>
<br>　　乃知田家春，不入五侯宅。
<br>
<br>　　卷373_29  「罪松」孟郊
<br>
<br>　　虽为青松姿，霜风何所宜。二月天下树，绿于青松枝。
<br>
<br>　　勿谓贤者喻，勿谓愚者规。伊吕代封爵，夷齐终身饥。
<br>
<br>　　彼曲既在斯，我正实在兹。泾流合渭流，清浊各自持。
<br>
<br>　　天令设四时，荣衰有常期。荣合随时荣，衰合随时衰。
<br>
<br>　　天令既不从，甚不敬天时。松乃不臣木，青青独何为。
<br>
<br>　　卷373_30  「感兴」孟郊
<br>
<br>　　拔心草不死，去根柳亦荣。独有失意人，恍然无力行。
<br>
<br>　　昔为连理枝，今为断弦声。连理时所重，断弦今所轻。
<br>
<br>　　吾欲进孤舟，三峡水不平。吾欲载车马，太行路峥嵘。
<br>
<br>　　万物根一气，如何互相倾。
<br>
<br>　　卷373_31  「感怀」孟郊
<br>
<br>　　秋气悲万物，惊风振长道。登高有所思，寒雨伤百草。
<br>
<br>　　平生有亲爱，零落不相保。五情今已伤，安得自能老。
<br>
<br>　　晨登洛阳坂，目极天茫茫。群物归大化，六龙颓西荒。
<br>
<br>　　豺狼日已多，草木日已霜。饥年无遗粟，众鸟去空场。
<br>
<br>　　路傍谁家子，白首离故乡。含酸望松柏，仰面诉穹苍。
<br>
<br>　　去去勿复道，苦饥形貌伤。
<br>
<br>　　徘徊不能寐，耿耿含酸辛。中夜登高楼，忆我旧星辰。
<br>
<br>　　四时互迁移，万物何时春。唯忆首阳路，永谢当时人。
<br>
<br>　　长安佳丽地，宫月生蛾眉。阴气凝万里，坐看芳草衰。
<br>
<br>　　玉堂有玄鸟，亦以从此辞。伤哉志士叹，故国多迟迟。
<br>
<br>　　深宫岂无乐，扰扰复何为。朝见名与利，莫还生是非。
<br>
<br>　　姜牙佐周武，世业永巍巍。
<br>
<br>　　举才天道亲，首阳谁采薇。去去荒泽远，落日当西归。
<br>
<br>　　羲和驻其轮，四海借馀晖。极目何萧索，惊风正离披。
<br>
<br>　　鸱^鸣高树，众鸟相因依。东方有一士，岁暮常苦饥。
<br>
<br>　　主人数相问，脉脉今何为。贫贱亦有乐，且愿掩柴扉。
<br>
<br>　　火云流素月，三五何明明。光曜侵白日，贤愚迷至精。
<br>
<br>　　四时更变化，天道有亏盈。常恐今已没，须臾还复生。
<br>
<br>　　河梁暮相遇，草草不复言。汉家正离乱，王粲别荆蛮。
<br>
<br>　　野泽何萧条，悲风振空山。举头是星辰，念我何时还。
<br>
<br>　　亲爱久别散，形神各离迁。未为生死诀，长在心目间。
<br>
<br>　　有鸟东西来，哀鸣过我前。愿飞浮云外，饮啄见青天。
<br>
<br>　　卷373_32  「达士」孟郊
<br>
<br>　　四时如逝水，百川皆东波。青春去不还，白发镊更多。
<br>
<br>　　达人识元化，变愁为高歌。倾产取一醉，富者奈贫何。
<br>
<br>　　君看土中宅，富贵无偏颇。
<br>
<br>　　卷373_33  「暮秋感思」孟郊
<br>
<br>　　西风吹垂杨，条条脆如藕。上有噪日蝉，催人成皓首。
<br>
<br>　　亦恐旅步难，何独朱颜丑。欲慰一时心，莫如千日酒。
<br>
<br>　　优哉遵渚鸿，自得养身旨。不啄太仓粟，不饮方塘水。
<br>
<br>　　振羽戛浮云，D罗任徒尔。
<br>
<br>　　卷373_34  「古兴」孟郊
<br>
<br>　　楚血未干衣，荆虹尚埋辉。痛玉不痛身，抱璞求所归。
<br>
<br>　　卷373_35  「劝友」孟郊
<br>
<br>　　至白涅不缁，至交淡不疑。人生静躁殊，莫厌相箴规。
<br>
<br>　　胶漆武可接，金兰文可思。堪嗟无心人，不如松柏枝。
<br>
<br>　　卷373_36  「夷门雪赠主人（是赠陆长源，陆有答诗）」孟郊
<br>
<br>　　夷门贫士空吟雪，夷门豪士皆饮酒。酒声欢闲入雪销，
<br>
<br>　　雪声激切悲枯朽。悲欢不同归去来，万里春风动江柳。
<br>
<br>　　卷373_37  「尧歌（一作舜歌，赏郑氏庄客去妇）」孟郊
<br>
<br>　　尔室何不安，尔孝无与齐。一言应对姑，一度为出妻。
<br>
<br>　　往辙才晚钟，还辙及晨鸡。往还迹徒新，很戾竟独迷。
<br>
<br>　　娥女无礼数，污家如粪泥。父母吞声哭，禽鸟亦为啼。
<br>
<br>　　如何天与恶，不得和鸣栖。
<br>
<br>　　山色挽心肝，将归尽日看。村肩篮舆子，野坐白发官。
<br>
<br>　　莺弄方短短，花明碎攒攒。琉璃堆可掬，琴瑟饶多欢。
<br>
<br>　　翠韵仙窈窕，岚漪出无端。养馆洞庭秋，响答虚吹弹。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
