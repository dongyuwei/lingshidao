<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百六十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百六十五
<br>
<br>　　卷565_1  「春愁」韩琮
<br>
<br>　　金乌长飞玉兔走，青鬓长青古无有。秦娥十六语如弦，
<br>
<br>　　未解贪花惜杨柳。吴鱼岭雁无消息，水誓兰情别来久。
<br>
<br>　　劝君年少莫游春，暖风迟日浓于酒。
<br>
<br>　　卷565_2  「牡丹（一作咏牡丹未开者）」韩琮
<br>
<br>　　残花何处藏，尽在牡丹房。嫩蕊包金粉，重葩结绣囊。
<br>
<br>　　云凝巫峡梦，帘闭景阳妆。应恨年华促，迟迟待日长。
<br>
<br>　　卷565_3  「兴平县野中得落星石移置县斋」韩琮
<br>
<br>　　的的堕芊苍，茫茫不记年。几逢疑虎将，应逐犯牛仙。
<br>
<br>　　择地依兰畹，题诗间锦钱。何时成五色，却上女娲天。
<br>
<br>　　卷565_4  「题商山店」韩琮
<br>
<br>　　商山驿路几经过，未到仙娥见谢娥。红锦机头抛皓腕，
<br>
<br>　　绿云鬟下送横波。佯嗔阿母留宾客，暗为王孙换绮罗。
<br>
<br>　　碧涧门前一条水，岂知平地有天河。
<br>
<br>　　卷565_5  「风」韩琮
<br>
<br>　　竞持飘忽意何穷，为盛为衰半不同。偃草喜逢新雨后，
<br>
<br>　　鸣条愁听晓霜中。凉飞玉管来秦甸，暗袅花枝入楚宫。
<br>
<br>　　莫见东风便无定，满帆还有济川功。
<br>
<br>　　卷565_6  「云」韩琮
<br>
<br>　　深惹离情霭落晖，如车如盖早依依。山头触石应常在，
<br>
<br>　　天际从龙自不归。莫向隙窗笼夜月，好来仙洞湿行衣。
<br>
<br>　　春风淡荡无心后，见说襄王梦亦稀。
<br>
<br>　　卷565_7  「露」韩琮
<br>
<br>　　长随圣泽堕尧天，濯遍幽兰叶叶鲜。才喜轻尘销陌上，
<br>
<br>　　已愁新月到阶前。文腾要地成非久，珠缀秋荷偶得圆。
<br>
<br>　　几处花枝抱离恨，晓风残月正潸然。
<br>
<br>　　卷565_8  「霞」韩琮
<br>
<br>　　应是行云未拟归，变成春态媚晴晖。深如绮色斜分阁，
<br>
<br>　　碎似花光散满衣。天际欲销重惨淡，镜中闲照正依稀。
<br>
<br>　　晓来何处低临水，无限鸳鸯妒不飞。
<br>
<br>　　卷565_9  「颍亭」韩琮
<br>
<br>　　颍上新亭瞰一川，几重旧址敞幽关。寒声北下当轩水，
<br>
<br>　　翠影西来扑槛山。远目静随孤鹤去，高情常共白云闲。
<br>
<br>　　知君久负巢由志，早晚相忘寂寞间。
<br>
<br>　　卷565_10  「咏马」韩琮
<br>
<br>　　曾经伯乐识长鸣，不似龙行不敢行。金埒未登嘶若是，
<br>
<br>　　盐车犹驾瘦何惊。难逢王济知音癖，欲就燕昭买骏名。
<br>
<br>　　早晚飞黄引同皂，碧云天上作鸾鸣。
<br>
<br>　　卷565_11  「题圭峰下长孙家林亭」韩琮
<br>
<br>　　赵国林亭二百年，绿苔如毯葛如烟。闲期竹色摇霜看，
<br>
<br>　　醉惜松声枕月眠。出树圭峰寒压坐，入篱沙濑碧流天。
<br>
<br>　　明知富贵非身物，莫为金章堕地仙。
<br>
<br>　　卷565_12  「牡丹」韩琮
<br>
<br>　　桃时杏日不争浓，叶帐阴成始放红。晓艳远分金掌露，
<br>
<br>　　暮香深惹玉堂风。名移兰杜千年后，贵擅笙歌百醉中。
<br>
<br>　　如梦如仙忽零落，暮霞何处绿屏空。
<br>
<br>　　卷565_13  「雨」韩琮
<br>
<br>　　阴云拂地散丝轻，长得为霖济物名。夜浦涨归天堑阔，
<br>
<br>　　春风洒入御沟平。轩车几处归频湿，罗绮何人去欲生。
<br>
<br>　　不及流他荷叶上，似珠无数转分明。
<br>
<br>　　卷565_14  「京西即事」韩琮
<br>
<br>　　秋草河兰起阵云，凉州唯向管弦闻。豺狼毳幕三千帐，
<br>
<br>　　貔虎金戈十万军。候骑北来惊有说，戍楼西望悔为文。
<br>
<br>　　昭阳亦待平安火，谁握旌旗不见勋。
<br>
<br>　　卷565_15  「公子行」韩琮
<br>
<br>　　紫袖长衫色，银蝉半臂花。带装盘水玉，鞍绣坐云霞。
<br>
<br>　　别殿承恩泽，飞龙赐渥洼。控罗青辔，镂象碧熏葩。
<br>
<br>　　意气倾歌舞，阑珊走钿车。袖障云缥缈，钗转凤欹斜。
<br>
<br>　　珠卷迎归箔，雕笼晃醉纱。唯无难夜日，不得似仙家。
<br>
<br>　　卷565_16  「秋晚信州推院亲友或责无书，即事寄答」韩琮
<br>
<br>　　官信安仁拙，书非叔夜慵。谬驰骢马传，难附鲤鱼封。
<br>
<br>　　万里劳何补，千年运忝逢。不量横草力，虚慕入云踪。
<br>
<br>　　洁水空澄鉴，持铅亦砺锋。月寒深夜桂，霜凛近秋松。
<br>
<br>　　宪摘无逃魏，冤申得梦冯。问狸将挟虎，歼虿敢虞蜂。
<br>
<br>　　商吹移砧调，春华改镜容。归期方畹积，愁思暮山重。
<br>
<br>　　仙鼠犹惊燕，莎鸡欲变蛩。唯应碧湘浦，云落及芙蓉。
<br>
<br>　　卷565_17  「晚春江晴寄友人（一作晚春别）」韩琮
<br>
<br>　　晚日低霞绮，晴山远画眉。春青河畔草，不是望乡时。
<br>
<br>　　卷565_18  「凉州词」韩琮
<br>
<br>　　树发花如锦，莺啼柳若丝。更游欢宴地，悲见别离时。
<br>
<br>　　卷565_19  「暮春核送别（一作暮春送客）」韩琮
<br>
<br>　　绿暗红稀出凤城，暮云楼阁古今情。
<br>
<br>　　行人莫听宫前水，流尽年光是此声。
<br>
<br>　　卷565_20  「骆谷晚望」韩琮
<br>
<br>　　秦川如画渭如丝，去国还家一望时。
<br>
<br>　　公子王孙莫来好，岭花多是断肠枝。
<br>
<br>　　卷565_21  「二月二日游洛源」韩琮
<br>
<br>　　旧苑新晴草似苔，人还香在踏青回。
<br>
<br>　　今朝此地成惆怅，已后逢春更莫来。
<br>
<br>　　卷565_22  「柳（一作和白乐天诏取永丰柳植上苑，时为东都留守）」韩琮
<br>
<br>　　折柳歌中得翠条，远移金殿种青霄。
<br>
<br>　　上阳宫女含声送，不忿先归舞细腰。
<br>
<br>　　卷565_23  「杨柳枝」韩琮
<br>
<br>　　梁苑隋堤事已空，万条犹舞旧春风。
<br>
<br>　　那堪更想千年后，谁见杨花入汉宫。
<br>
<br>　　卷565_24  「杨柳枝词」韩琮
<br>
<br>　　枝斗纤腰叶斗眉，春来无处不如丝。
<br>
<br>　　霸陵原上多离别，少有长条拂地垂。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
