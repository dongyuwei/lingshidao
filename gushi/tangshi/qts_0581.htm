<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百八十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百八十一
<br>
<br>　　卷581_1  「送洛南李主簿」温庭筠
<br>
<br>　　想君秦塞外，因见楚山青。槲叶晓迷路，枳花春满庭。
<br>
<br>　　禄优仍侍膳，官散得专经。子敬怀愚谷，归心在翠屏。
<br>
<br>　　卷581_2  「巫山神女庙」温庭筠
<br>
<br>　　黯黯闭宫殿，霏霏荫薜萝。晓峰眉上色，春水脸前波。
<br>
<br>　　古树芳菲尽，扁舟离恨多。一丛斑竹夜，环佩响如何。
<br>
<br>　　卷581_3  「地肺山春日」温庭筠
<br>
<br>　　冉冉花明岸，涓涓水绕山。几时抛俗事，来共白云闲。
<br>
<br>　　卷581_4  「题陈处士幽居」温庭筠
<br>
<br>　　松轩尘外客，高枕自萧疏。雨后苔侵井，霜来叶满渠。
<br>
<br>　　闲看镜湖画，秋得越僧书。若待前溪月，谁人伴钓鱼。
<br>
<br>　　卷581_5  「握柘词」温庭筠
<br>
<br>　　杨柳萦桥绿，玫瑰拂地红。绣衫金[，花髻玉珑璁。
<br>
<br>　　宿雨香潜润，春流水暗通。画楼初梦断，晓日照湘风。
<br>
<br>　　卷581_6  「题卢处士山居（一作处士卢岵山居）」温庭筠
<br>
<br>　　西溪问樵客，遥识楚人家。古树老连石，急泉清露沙。
<br>
<br>　　千峰随雨暗，一径入云斜。日暮飞鸦集，满山荞麦花。
<br>
<br>　　卷581_7  「初秋寄友人」温庭筠
<br>
<br>　　闲梦正悠悠，凉风生竹楼。夜琴知欲雨，晓簟觉新秋。
<br>
<br>　　独鸟楚山远，一蝉关树愁。凭将离别恨，江外问同游。
<br>
<br>　　卷581_8  「题丰安里王相林亭二首（公明太玄经）」温庭筠
<br>
<br>　　花竹有薄埃，嘉游集上才。白O安石渚，红叶子云台。
<br>
<br>　　朱户雀罗设，黄门驭骑来。不知淮水浊，丹藕为谁开。
<br>
<br>　　偶到乌衣巷，含情更惘然。西州曲堤柳，东府旧池莲。
<br>
<br>　　星坼悲元老，云归送墨仙。谁知济川楫，今作野人船。
<br>
<br>　　卷581_9  「早秋山居」温庭筠
<br>
<br>　　山近觉寒早，草堂霜气晴。树凋窗有日，池满水无声。
<br>
<br>　　果落见猿过，叶干闻鹿行。素琴机虑静，空伴夜泉清。
<br>
<br>　　卷581_10  「和友人盘石寺逢旧友」温庭筠
<br>
<br>　　楚寺上方宿，满堂皆旧游。月溪逢远客，烟浪有归舟。
<br>
<br>　　江馆白O夜，水关红叶秋。西风吹暮雨，汀草更堪愁。
<br>
<br>　　卷581_11  「送人南游」温庭筠
<br>
<br>　　送君游楚国，江浦树苍然。沙净有波迹，岸平多草烟。
<br>
<br>　　角悲临海郡，月到渡淮船。唯以一杯酒，相思高楚天。
<br>
<br>　　卷581_12  「赠郑处士」温庭筠
<br>
<br>　　飘然随钓艇，云水是天涯。红叶下荒井，碧梧侵古槎。
<br>
<br>　　醉收陶令菊，贫卖邵平瓜。更有相期处，南篱一树花。
<br>
<br>　　卷581_13  「江岸即事」温庭筠
<br>
<br>　　水容侵古岸，峰影度青O.庙竹唯闻鸟，江帆不见人。
<br>
<br>　　雀声花外暝，客思柳边春。别恨转难尽，行行汀草新。
<br>
<br>　　卷581_14  「赠隐者」温庭筠
<br>
<br>　　茅堂对薇蕨，炉暖一裘轻。醉后楚山梦，觉来春鸟声。
<br>
<br>　　采茶溪树绿，煮药石泉清。不问人间事，忘机过此生。
<br>
<br>　　卷581_15  「渚宫晚春寄秦地友人」温庭筠
<br>
<br>　　风华已眇然，独立思江天。凫雁野塘水，牛羊春草烟。
<br>
<br>　　秦原晓重叠，灞浪夜潺。今日思归客，愁容在镜悬。
<br>
<br>　　卷581_16  「碧涧驿晓思」温庭筠
<br>
<br>　　香灯伴残梦，楚国在天涯。月落子规歇，满庭山杏花。
<br>
<br>　　卷581_17  「送并州郭书记」温庭筠
<br>
<br>　　宾筵得佳客，侯印有光辉。候骑不传箭，回文空上机。
<br>
<br>　　塞城收马去，烽火射雕归。惟有严家濑，回环径草微。
<br>
<br>　　卷581_18  「赠越僧岳云二首」温庭筠
<br>
<br>　　世机消已尽，巾屦亦飘然。一室故山月，满瓶秋涧泉。
<br>
<br>　　禅庵过微雪，乡寺隔寒烟。应共白莲客，相期松桂前。
<br>
<br>　　兰亭旧都讲，今日意如何。有树关深院，无尘到浅莎。
<br>
<br>　　僧居随处好，人事出门多。不及新春雁，年年镜水波。
<br>
<br>　　卷581_19  「咏山鸡」温庭筠
<br>
<br>　　万壑动晴景，山禽凌翠微。绣翎翻草去，红觜啄花归。
<br>
<br>　　巢暖碧云色，影孤清镜辉。不知春树伴，何处又分飞。
<br>
<br>　　卷581_20  「清旦题采药翁草堂」温庭筠
<br>
<br>　　幽人寻药径，来自晓云边。衣湿术花雨，语成松岭烟。
<br>
<br>　　解藤开涧户，踏石过溪泉。林外晨光动，山昏鸟满天。
<br>
<br>　　卷581_21  「商山早行」温庭筠
<br>
<br>　　晨起动征铎，客行悲故乡。鸡声茅店月，人迹板桥霜。
<br>
<br>　　槲叶落山路，枳花明驿墙。因思杜陵梦，凫雁满回塘。
<br>
<br>　　卷581_22  「题竹谷神祠（一作谷神庙）」温庭筠
<br>
<br>　　苍苍松竹晚，一径入荒祠。古树风吹马，虚廊日照旗。
<br>
<br>　　烟煤朝奠处，风雨夜归时。寂寞东湖客，空看蒋帝碑。
<br>
<br>　　卷581_23  「途中有怀」温庭筠
<br>
<br>　　驱车何日闲，扰扰路岐间。岁暮自多感，客程殊未还。
<br>
<br>　　亭皋汝阳道，风雪穆陵关。腊后寒梅发，谁人在故山。
<br>
<br>　　卷581_24  「经李处士杜城别业」温庭筠
<br>
<br>　　忆昔几游集，今来倍叹伤。百花情易老，一笑事难忘。
<br>
<br>　　白社已萧索，青楼空艳阳。不闲云雨梦，犹欲过高唐。
<br>
<br>　　卷581_25  「登李羽士东楼」温庭筠
<br>
<br>　　经客有馀音，他年终故林。高楼本危睇，凉月更伤心。
<br>
<br>　　此意竟难折，伊人成古今。流尘其可欲，非复懒鸣琴。
<br>
<br>　　卷581_26  「题僧泰恭院二首」温庭筠
<br>
<br>　　昔岁东林下，深公识姓名。尔来辞半偈，空复叹劳生。
<br>
<br>　　忧患慕禅味，寂寥遗世情。所归心自得，何事倦尘缨。
<br>
<br>　　微生竟劳止，晤言犹是非。出门还有泪，看竹暂忘机。
<br>
<br>　　爽气三秋近，浮生一笑稀。故山松菊在，终欲掩荆扉。
<br>
<br>　　卷581_27  「西游书怀」温庭筠
<br>
<br>　　渭川通野戍，有路上桑干。独鸟青天暮，惊赤烧残。
<br>
<br>　　高秋辞故国，昨日梦长安。客意自如此，非关行路难。
<br>
<br>　　卷581_28  「送人东游」温庭筠
<br>
<br>　　荒戍落黄叶，浩然离故关。高风汉阳渡，初日郢门山。
<br>
<br>　　江上几人在，天涯孤棹还。何当重相见，尊酒慰离颜。
<br>
<br>　　卷581_29  「寄山中友人」温庭筠
<br>
<br>　　惟昔有归趣，今兹固愿言。啸歌成往事，风雨坐凉轩。
<br>
<br>　　时物信佳节，岁华非故园。固知春草色，何意为王孙。
<br>
<br>　　卷581_30  「偶题」温庭筠
<br>
<br>　　孔雀眠高阁，樱桃拂短檐。画明金冉冉，筝语玉纤纤。
<br>
<br>　　细雨无妨烛，轻寒不隔帘。欲将红锦段，因梦寄江淹。
<br>
<br>　　卷581_31  「赠考功卢郎中」温庭筠
<br>
<br>　　白首方辞满，荆扉对渚田。雪中无陋巷，醉后似当年。
<br>
<br>　　一笈负山药，两瓶携涧泉。夜来风浪起，何处认渔船。
<br>
<br>　　卷581_32  「题萧山庙」温庭筠
<br>
<br>　　故道木阴浓，荒祠山影东。杉松一庭雨，幡盖满堂风。
<br>
<br>　　客奠晓莎湿，马嘶秋庙空。夜深池上歇，龙入古潭中。
<br>
<br>　　卷581_33  「春日寄岳州从事李员外二首」温庭筠
<br>
<br>　　苒弱楼前柳，轻空花外窗。蝶高飞有伴，莺早语无双。
<br>
<br>　　剪胜裁春字，开屏见晓江。从来共情战，今日欲归降。
<br>
<br>　　从小识宾卿，恩深若弟兄。相逢在何日，此别不胜情。
<br>
<br>　　红粉座中客，彩褰上城。尚平婚嫁累，无路逐双旌。
<br>
<br>　　卷581_34  「和段少常柯古」温庭筠
<br>
<br>　　称觞惭座客，怀刺即门人。素向宁知贵，清淡不厌贫。
<br>
<br>　　野梅江上晚，堤柳雨中春。未报淮南诏，何劳问白O.
<br>
<br>　　卷581_35  「海榴」温庭筠
<br>
<br>　　海榴开似火，先解报春风。叶乱裁笺绿，花宜插鬓红。
<br>
<br>　　蜡珠攒作蒂，缃彩剪成丛。郑驿多归思，相期一笑同。
<br>
<br>　　卷581_36  「李先生别墅望僧舍宝刹，因作双韵声」温庭筠
<br>
<br>　　栖息消心象，檐楹溢艳阳。帘栊兰露落，邻里柳林凉。
<br>
<br>　　高阁过空谷，孤竿隔古冈。潭庐同淡荡，仿佛复芬芳。
<br>
<br>　　卷581_37  「敷水小桃盛开因作」温庭筠
<br>
<br>　　敷水小桥东，娟娟照露丛。所嗟非胜地，堪恨是春风。
<br>
<br>　　二月艳阳节，一枝惆怅红。定知留不住，吹落路尘中。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
