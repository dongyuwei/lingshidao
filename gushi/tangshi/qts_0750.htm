<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百五十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　　卷七百五十
<br>
<br>　　卷750_1  「和浔阳宰感旧绝句五首」李中
<br>
<br>　　追感古今情不已，竹轩闲取史书看。
<br>
<br>　　欲亲往哲无因见，空树临风襟袖寒。
<br>
<br>　　浔阳物景真难及，练泻澄江最好看。
<br>
<br>　　曾上虚楼吟倚槛，五峰擎雪照人寒。
<br>
<br>　　园林春媚千花发，烂熳如将画障看。
<br>
<br>　　惟爱松筠多冷淡，青青偏称雪霜寒。
<br>
<br>　　知君百里鸣琴处，公退千山尽日看。
<br>
<br>　　政化有同风偃草，更将馀力拯孤寒。
<br>
<br>　　昔岁寻芳忻得侣，江堤物景尽情看。
<br>
<br>　　就中吟恋垂杨下，撼起啼莺晚吹寒。
<br>
<br>　　卷750_2  「哭柴郎中」李中
<br>
<br>　　昔岁遭逢在海城，曾容孤迹奉双旌。酒边不厌笙歌盛，
<br>
<br>　　花下只愁风雨生。棋接山亭松影晚，吟陪月槛露华清。
<br>
<br>　　音尘自此无因问，泪洒川波夕照明。
<br>
<br>　　卷750_3  「访章禅老」李中
<br>
<br>　　比寻禅客叩禅机，澄却心如月在池。
<br>
<br>　　松下偶然醒一梦，却成无语问吾师。
<br>
<br>　　卷750_4  「泊秋浦」李中
<br>
<br>　　苇岸风高宿雁惊，维舟特地起乡情。
<br>
<br>　　渔儿隔水吹横笛，半夜空江月正明。
<br>
<br>　　卷750_5  「闲居言怀」李中
<br>
<br>　　未达难随众，从他俗所憎。闲听九秋雨，远忆四明僧。
<br>
<br>　　病后倦吟啸，贫来疏友朋。寂寥元合道，未必是无能。
<br>
<br>　　卷750_6  「舟次彭泽」李中
<br>
<br>　　飘泛经彭泽，扁舟思莫穷。无人秋浪晚，一岸蓼花风。
<br>
<br>　　乡里梦渐远，交亲书未通。今宵见圆月，难坐冷光中。
<br>
<br>　　卷750_7  「宿钟山知觉院」李中
<br>
<br>　　宿投林下寺，中夜觉神清。磬罢僧初定，山空月又生。
<br>
<br>　　笼灯吐冷艳，岩树起寒声。待晓红尘里，依前冒远程。
<br>
<br>　　卷750_8  「游茅山二首」李中
<br>
<br>　　绿藓深迎步，红霞烂满衣。洞天应不远，鸾鹤向人飞。
<br>
<br>　　茅许仙踪在，烟霞一境清。夷希何许叩，松径月空明。
<br>
<br>　　卷750_9  「鹤」李中
<br>
<br>　　九皋羽翼下晴空，万里心难驻玉笼。清露滴时翘藓径，
<br>
<br>　　白云开处唳松风。归当华表千年后，怨在瑶琴别操中。
<br>
<br>　　好共灵龟作俦侣，十洲三岛逐仙翁。
<br>
<br>　　卷750_10  「暮春吟怀寄姚端先辈」李中
<br>
<br>　　无奈诗魔旦夕生，更堪芳草满长汀。故人还爽花前约，
<br>
<br>　　新月又生江上亭。庄梦断时灯欲烬，蜀魂啼处酒初醒。
<br>
<br>　　何时得见登龙客，隔却千山万仞青。
<br>
<br>　　卷750_11  「送圆上人归庐山」李中
<br>
<br>　　莲宫旧隐尘埃外，策杖临风拂袖还。踏雪独寻青嶂下，
<br>
<br>　　听猿重入白云间。萧骚红树当门老，斑驳苍苔锁径闲。
<br>
<br>　　预想松轩夜禅处，虎溪圆月照空山。
<br>
<br>　　卷750_12  「送相里秀才之匡山国子监」李中
<br>
<br>　　气秀情闲杳莫群，庐山游去志求文。已能探虎穷骚雅，
<br>
<br>　　又欲囊萤就典坟。目豁乍窥千里浪，梦寒初宿五峰云。
<br>
<br>　　业成早赴春闱约，要使嘉名海内闻。
<br>
<br>　　卷750_13  「渔父二首」李中
<br>
<br>　　偶向芦花深处行，溪光山色晚来晴。
<br>
<br>　　渔家开户相迎接，稚子争窥犬吠声。
<br>
<br>　　雪鬓衰髯白布袍，笑携W鲤换村醪。
<br>
<br>　　殷勤留我宿溪上，钓艇归来明月高。
<br>
<br>　　卷750_14  「旅次闻砧」李中
<br>
<br>　　砧杵谁家夜捣衣，金风淅淅露微微。
<br>
<br>　　月中独坐不成寐，旧业经年未得归。
<br>
<br>　　卷750_15  「寄杨先生」李中
<br>
<br>　　仙翁别后无信，应共烟霞卜邻。莫把壶中秘诀，
<br>
<br>　　轻传尘里游人。浮生日月自急，上境莺花正春。
<br>
<br>　　安得一招琴酒，与君共泛天津。
<br>
<br>　　卷750_16  「对酒招陈昭用」李中
<br>
<br>　　花开叶落堪悲，似水年光暗移。身世都如梦役，
<br>
<br>　　是非空使神疲。良图有分终在，所欲无劳妄思。
<br>
<br>　　幸有一壶清酒，且来闲语希夷。
<br>
<br>　　卷750_17  「旅夜闻笛」李中
<br>
<br>　　长笛起谁家，秋凉夜漏赊。一声来枕上，孤客在天涯。
<br>
<br>　　木末风微动，窗前月渐斜。暗牵诗思苦，不独落梅花。
<br>
<br>　　卷750_18  「送绍明上人之毗陵」李中
<br>
<br>　　忽起毗陵念，飘然不可留。听蝉离古寺，携锡上扁舟。
<br>
<br>　　月出沙汀冷，风高苇岸秋。回期端的否，千里路悠悠。
<br>
<br>　　卷750_19  「再到山阳寻故人不遇二首」李中
<br>
<br>　　维舟登野岸，因访故人居。乱后知何处，荆榛匝弊庐。
<br>
<br>　　欲问当年事，耕人都不知。空馀堤上柳，依旧自垂丝。
<br>
<br>　　卷750_20  「寄庐山简寂观重道者」李中
<br>
<br>　　忆昔采芝庐岳顶，清宫常接绛霄人。玉书闲展石楼晓，
<br>
<br>　　瑶瑟醉弹琪树春。惟恨仙桃迟结实，不忧沧海易成尘。
<br>
<br>　　似醒一梦归凡世，空向彤霞寄梦频。
<br>
<br>　　卷750_21  「思湓渚旧居」李中
<br>
<br>　　昔岁曾居湓水头，草堂吟啸兴何幽。迎僧常踏竹间藓，
<br>
<br>　　爱月独登溪上楼。寒翠入檐岚岫晓，冷声萦枕野泉秋。
<br>
<br>　　从拘宦路无由到，昨夜分明梦去游。
<br>
<br>　　卷750_22  「思朐阳春游感旧寄柴司徒五首」李中
<br>
<br>　　王孙昔日甚相亲，共赏西园正媚春。
<br>
<br>　　醉卧如茵芳草上，觉来花月影笼身。
<br>
<br>　　烟铺芳草正绵绵，藉草传杯似列仙。
<br>
<br>　　暂辍笙歌且联句，含毫花下破香笺。
<br>
<br>　　南陌风和舞蝶狂，惜春公子恋斜阳。
<br>
<br>　　高歌饮罢将回辔，衣上花兼百草香。
<br>
<br>　　春郊饮散暮烟收，却引丝簧上翠楼。
<br>
<br>　　红袖歌长金新遥银蟾飞出海东头。
<br>
<br>　　昔年常接五陵狂，洪饮花间数十场。
<br>
<br>　　别后或惊如梦觉，音尘难问水茫茫。
<br>
<br>　　卷750_23  「泉」李中
<br>
<br>　　潺潺青嶂底，来处一何长。漱石苔痕滑，侵松鹤梦凉。
<br>
<br>　　泛花穿竹坞，泻月下莲塘。想得归何处，天涯助渺茫。
<br>
<br>　　卷750_24  「题徐五教池亭」李中
<br>
<br>　　多士池塘好，尘中景恐无。年来养鸥鹭，梦不去江湖。
<br>
<br>　　泉脉通深涧，风声起短芦。惊鱼跳藻荇，戏蝶上菰蒲。
<br>
<br>　　泛泛容渔艇，闲闲载酒壶。涨痕山雨过，翠积岸苔铺。
<br>
<br>　　花影沈波底，烟光入座隅。晓香怜杜若，夜浸爱蟾蜍。
<br>
<br>　　步逸心难厌，看吟兴不辜。凭君命奇笔，为我写成图。
<br>
<br>　　卷750_25  「遥赋义兴潜泉」李中
<br>
<br>　　见说灵泉好，潺兴莫穷。谁当秋霁后，独听月明中。
<br>
<br>　　溅石苔花润，随流木叶红。何当化霖雨，济物显殊功。
<br>
<br>　　卷750_26  「和毗陵尉曹昭用见寄」李中
<br>
<br>　　决狱多馀暇，冥搜万象空。卷帘疏雨后，锁印夕阳中。
<br>
<br>　　还往多名士，编题尚古风。宦途知此味，能有几人同。
<br>
<br>　　卷750_27  「梅花」李中
<br>
<br>　　群木方憎雪，开花长在先。流莺与舞蝶，不见许因缘。
<br>
<br>　　卷750_28  「舟次吉水逢蔡文庆秀才」李中
<br>
<br>　　别后音尘断，相逢又共吟。雪霜今日鬓，烟月旧时心。
<br>
<br>　　舣棹夕阳在，听鸿秋色深。一尊开口笑，不必话升沈。
<br>
<br>　　卷750_29  「新喻县偶寄彭仁正字」李中
<br>
<br>　　经年离象魏，孤宦在南荒。酒醒公斋冷，雨多归梦长。
<br>
<br>　　志难酬国泽，术欠致民康。吾子应相笑，区区道未光。
<br>
<br>　　卷750_30  「和彭正字喜雪见寄」李中
<br>
<br>　　千门忻应瑞，偏称上楼看。密洒虚窗晓，狂飘大野寒。
<br>
<br>　　园深宜竹树，帘卷洽杯盘。已作丰年兆，黎民意尽安。
<br>
<br>　　卷750_31  「海上和柴军使清明书事」李中
<br>
<br>　　清明时节好烟光，英杰高吟兴味长。捧日即应还禁卫，
<br>
<br>　　当春何惜醉朐阳。千山过雨难藏翠，百卉临风不藉香。
<br>
<br>　　却是旅人凄屑甚，夜来魂梦到家乡。
<br>
<br>　　卷750_32  「壬申岁承命之任淦阳再过庐山国学感旧寄刘钧明府」李中
<br>
<br>　　三十年前共苦辛，囊萤曾寄此烟岑。读书灯暗嫌云重，
<br>
<br>　　搜句石平怜藓深。各历宦途悲聚散，几看时辈或浮沈。
<br>
<br>　　再来物景还依旧，风冷松高猿吟。
<br>
<br>　　卷750_33  「留题胡参卿秀才幽居」李中
<br>
<br>　　竹荫庭除藓色浓，道心安逸寂寥中。扣门时有栖禅客，
<br>
<br>　　洒酒多招采药翁。江近好听菱芡雨，径香偏爱蕙兰风。
<br>
<br>　　我惭名宦犹拘束，脱屣心情未得同。
<br>
<br>　　卷750_34  「放鹭鸶」李中
<br>
<br>　　池塘多谢久淹留，长得霜翎放自由。
<br>
<br>　　好去蒹葭深处宿，月明应认旧江秋。
<br>
<br>　　卷750_35  「柳絮」李中
<br>
<br>　　年年二月暮，散乱杂飞花。雨过微风起，狂飘千万家。
<br>
<br>　　卷750_36  「早春」李中
<br>
<br>　　一种和风至，千花未放妍。草心并柳眼，长是被恩先。
<br>
<br>　　卷750_37  「春云」李中
<br>
<br>　　阴去为膏泽，晴来媚晓空。无心亦无滞，舒卷在东风。
<br>
<br>　　卷750_38  「送姚端秀才游毗陵」李中
<br>
<br>　　毗陵嘉景太湖边，才子经游称少年。风弄青帘沽酒市，
<br>
<br>　　月明红袖采莲船。若耶罨画应相似，越岫吴峰尽接连。
<br>
<br>　　此去高吟须早返，广寒丹桂莫迁延。
<br>
<br>　　卷750_39  「和朐阳载笔鲁裕见寄」李中
<br>
<br>　　燕台多事每开颜，相许论交淡薄间。饮兴共怜芳草岸，
<br>
<br>　　吟情同爱夕阳山。露浓小径蛩声咽，月冷空庭竹影闲。
<br>
<br>　　何事此时攀忆甚，与君俱是别乡关。
<br>
<br>　　卷750_40  「叙吟二首」李中
<br>
<br>　　往哲搜罗妙入神，隋珠和璧未为珍。
<br>
<br>　　而今所得惭难继，谬向平生著苦辛。
<br>
<br>　　成僻成魔二雅中，每逢知己是亨通。
<br>
<br>　　言之无罪终难厌，欲把风骚继古风。
<br>
<br>　　卷750_41  「贻毗陵正勤禅院奉长老」李中
<br>
<br>　　随缘驻瓶锡，心已悟无生。默坐烟霞散，闲观水月明。
<br>
<br>　　竹深风倍冷，堂迥磬偏清。愿作传灯者，忘言学净名。
<br>
<br>　　卷750_42  「冬日书怀寄惟真大师」李中
<br>
<br>　　自别吾师后，风骚道甚孤。雪霜侵鬓发，音信隔江湖。
<br>
<br>　　扰扰悲时世，悠悠役梦途。向公期尽节，多病怕倾壶。
<br>
<br>　　贱迹虽惭滞，幽情忍使辜。诗成天外句，棋覆夜中图。
<br>
<br>　　落壁灯花碎，飘窗雪片粗。煮茶烧栗兴，早晚复围炉。
<br>
<br>　　卷750_43  「献中书潘舍人」李中
<br>
<br>　　运叶半千数，天钟许国臣。鹏霄开羽翼，凤阙演丝纶。
<br>
<br>　　顾问当清夜，从容向紫宸。立言成雅诰，正意叙彝伦。
<br>
<br>　　朴素偕前哲，馨香越|绅。褒辞光万代，优旨重千钧。
<br>
<br>　　公退谁堪接，清闲道是邻。世间身属幻，物外意通津。
<br>
<br>　　吊往兼春梦，文高赋复新。琴弹三峡水，屏画十洲春。
<br>
<br>　　庭冷铺苔色，池寒浸月轮。竹风来枕簟，药气上衣巾。
<br>
<br>　　茶谱传溪叟，棋经受羽人。清虚虽得趣，献替不妨陈。
<br>
<br>　　杞梓呈才后，神仙入侍频。孤寒皆有赖，中外亦同忻。
<br>
<br>　　有士曾多难，无门得望尘。忙忙罹险阻，往往耗精神。
<br>
<br>　　寻果巢枝愿，终全负米身。遭逢敦孝治，蹇塞值通津。
<br>
<br>　　最庆清朝禄，还沾白发亲。甘柔心既遂，虚薄报何因。
<br>
<br>　　远宦联绵历，卑栖夙夜勤。良时空爱惜，末路每悲辛。
<br>
<br>　　骨立驹犹病，颜凋女尚贫。而今谐顾遇，尺蠖愿求伸。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
