<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二十六
<br>
<br>　　卷26_1  「杂曲歌辞。古别离」沈缙
<br>
<br>　　白水东悠悠，中有西行舟。舟行有返棹，水去无还流。
<br>
<br>　　奈何生别者，戚戚怀远游。远游谁当惜，所悲会难收。
<br>
<br>　　自君间芳屣，青阳四五遒。皓月掩兰室，光风虚蕙楼。
<br>
<br>　　相思无明晦，长叹累冬秋。离居分迟暮，驾高何淹留。
<br>
<br>　　卷26_2  「杂曲歌辞。古别离」孟云卿
<br>
<br>　　朝日上高台，离人怨秋草。但见万里天，不见万里道。
<br>
<br>　　君行本遥远，苦乐良难保。宿昔梦同衾，忧心梦颠倒。
<br>
<br>　　含酸欲谁诉，转转伤怀抱。结发年已迟，征行去何早。
<br>
<br>　　寒暄有时谢，憔悴难再好。人皆算年寿，死者何曾老。
<br>
<br>　　少壮无见期，水深风浩浩。
<br>
<br>　　卷26_3  「杂曲歌辞。古别离」李益
<br>
<br>　　双剑欲别风凄然，雌沉水底雄上天。江回汉转两不见，
<br>
<br>　　云交雨合知何年。古来万事皆由命，何用临岐苦涕涟。
<br>
<br>　　卷26_4  「杂曲歌辞。古别离二首」于
<br>
<br>　　入室少情意，出门多路岐。黄鹤有归日，荡子无还时。
<br>
<br>　　人谁无分命，妾身何太奇。君为东南风，妾作西北枝。
<br>
<br>　　青楼邻里妇，终年画长眉。自倚对良匹，笑妾空罗帏。
<br>
<br>　　郎本东家儿，妾本西家女。对门中道间，终谓无离阻。
<br>
<br>　　岂知中道间，遣作空闺主。自是爱封侯，非关备胡虏。
<br>
<br>　　知子去从军，何处无良人。
<br>
<br>　　卷26_5  「杂曲歌辞。古别离二首」李端
<br>
<br>　　水国叶黄时，洞庭霜落夜。行舟闻商估，宿在枫林下。
<br>
<br>　　此地送君还，茫茫似梦间。后期知几日，前路转多山。
<br>
<br>　　巫峡通湘浦，迢迢隔云雨。天晴见海樯，月落闻津鼓。
<br>
<br>　　人老自多愁，水深难急流。清宵歌一曲，白首对汀洲。
<br>
<br>　　与君桂阳别，令君岳阳待。后事忽差池，前期日空在。
<br>
<br>　　木落雁嗷嗷，洞庭波浪高。远山云似盖，极浦树如毫。
<br>
<br>　　朝发能几里，暮来风又起。如何两处愁，皆在孤舟里。
<br>
<br>　　昨夜天月明，长川寒且清。菊花开欲尽，荠菜拍来生。
<br>
<br>　　下江帆势速，五两遥相逐。欲问去时人，知投何处宿。
<br>
<br>　　空令猿啸时，泣对湘潭竹。
<br>
<br>　　卷26_6  「杂曲歌辞。古别离」王缙
<br>
<br>　　下阶欲离别，相对映兰丛。含辞未及吐，泪落兰丛中。
<br>
<br>　　高堂静秋日，罗衣飘暮风。谁能待明月，回首见床空。
<br>
<br>　　卷26_7  「杂曲歌辞。古别离」皎然
<br>
<br>　　太湖三山口，吴王在时道。寂寞千载心，无人见春草。
<br>
<br>　　谁堪缄怨者，持此伤怀抱。孤舟畏狂风，一点宿烟岛。
<br>
<br>　　望所思兮若何，月荡漾兮空波。云离离兮北断，
<br>
<br>　　雁眇眇兮南多。身去兮天畔，心折兮湖岸。
<br>
<br>　　春山胡为兮塞路，使我归梦兮撩乱。
<br>
<br>　　卷26_8  「杂曲歌辞。古别离」聂夷中
<br>
<br>　　欲别牵郎衣，问郎游何处。不恨归日迟，莫向临邛去。
<br>
<br>　　卷26_9  「杂曲歌辞。古别离二首」施肩吾
<br>
<br>　　古人谩歌西飞燕，十年不见狂夫面。三更风作切梦刀，
<br>
<br>　　万转愁成系肠线。所嗟不及牛女星，一年一度得相见。
<br>
<br>　　老母别爱子，少妻送征郎。血流既四面，乃亦断二肠。
<br>
<br>　　不愁寒无衣，不怕饥无粮。惟恐征战不还乡，
<br>
<br>　　母化为鬼妻为孀。
<br>
<br>　　卷26_10  「杂曲歌辞。古别离」吴融
<br>
<br>　　紫燕黄鹄虽别离，一举千里何难追。犹闻啼风与叫月，
<br>
<br>　　流连断续令人悲。赋情更有深缱绻，碧L千寻尚为浅。
<br>
<br>　　蟾蜍正向清夜流，蛱蝶须教堕丝I.莫道断丝不可续，
<br>
<br>　　丹穴凤凰胶不远。草草通流水不回，海上两潮长不返。
<br>
<br>　　卷26_11  「杂曲歌辞。古离别」王m
<br>
<br>　　昔岁惊杨柳，高楼悲独守。今年芳树枝，孤栖怨别离。
<br>
<br>　　珠帘昼不卷，罗幔晓长垂。苦调琴先觉，愁容镜独知。
<br>
<br>　　频来雁度无消息，罢去鸳文何用织。夜还罗帐空有情，
<br>
<br>　　春著裙腰自无力。青轩桃李落纷纷，紫庭兰蕙日氛氲。
<br>
<br>　　已能憔悴今如此，更复含情一待君。
<br>
<br>　　卷26_12  「杂曲歌辞。古离别」常理
<br>
<br>　　君御狐白裘，妾居缃绮帱。粟钿金夹膝，花错玉搔头。
<br>
<br>　　离别生庭草，征行断戍楼。]蛸网清曙，菡萏落红秋。
<br>
<br>　　小胆空房怯，长眉满镜愁。为传儿女意，不用远封侯。
<br>
<br>　　卷26_13  「杂曲歌辞。古离别」姚系
<br>
<br>　　凉风已袅袅，露重木兰枝。独上高楼望，行人远不知。
<br>
<br>　　轻寒入洞户，明月满秋池。燕去鸿方至，年年是别离。
<br>
<br>　　卷26_14  「杂曲歌辞。古离别」张彪
<br>
<br>　　离别无远近，事欢情亦悲。不闻车轮声，后会将何时。
<br>
<br>　　去日忘寄书，来日乖前期。纵知明当还，一夕千万思。
<br>
<br>　　卷26_15  「杂曲歌辞。古离别」赵微明
<br>
<br>　　违别未几日，一日如三秋。犹疑望可见，日日上高楼。
<br>
<br>　　惟见分手处，白O满芳洲。寸心宁死别，不忍生离愁。
<br>
<br>　　卷26_16  「杂曲歌辞。古离别二首」孟郊
<br>
<br>　　松山云缭绕，萍路水分离。云去有归日，水分无合时。
<br>
<br>　　春芳役双眼，春色柔四支。杨柳织别愁，千条万条丝。
<br>
<br>　　山川古今路，纵横无断绝。来往天地间，人皆有离别。
<br>
<br>　　行衣未束带，中肠已先结。不用看镜中，自知生白发。
<br>
<br>　　欲陈去留意，声向言前咽。愁结填心胸，茫茫若为说。
<br>
<br>　　荒郊烟莽苍，旷野风凄切。处处得相随，人那不如月。
<br>
<br>　　卷26_17  「杂曲歌辞。古离别」顾况
<br>
<br>　　西江上，风动麻姑嫁时浪。
<br>
<br>　　西山为水水为尘，不是人间离别人。
<br>
<br>　　卷26_18  「杂曲歌辞。古离别」贯休
<br>
<br>　　离恨如旨酒，古今饮皆醉。只恐长江水，尽是儿女泪。
<br>
<br>　　伊余非此辈，送人空把臂。他日再相逢，清风动天地。
<br>
<br>　　卷26_19  「杂曲歌辞。古离别」韦庄
<br>
<br>　　晴烟漠漠柳毵毵，不那离情酒半酣。
<br>
<br>　　更把马鞭云外指，断肠春色在江南。
<br>
<br>　　卷26_20  「杂曲歌辞。生别离」孟云卿
<br>
<br>　　结发生别离，相思复相保。何知日已久，五变庭中草。
<br>
<br>　　眇眇天海途，悠悠吴江岛。但恐不出门，出门无远道。
<br>
<br>　　远道行既难，家贫衣服单。严风吹积雪，晨起鼻何酸。
<br>
<br>　　人生各有恋，岂不怀所安。分明天上日，生死誓同欢。
<br>
<br>　　卷26_21  「杂曲歌辞。生别离」白居易
<br>
<br>　　食檗不易食梅难，檗能苦兮梅能酸。未如生别之为难，
<br>
<br>　　苦在心兮酸在肝。晨鸡载鸣残月没，征马重嘶行人出。
<br>
<br>　　回看骨肉哭一声，梅酸檗苦甘如蜜。黄河水白黄云秋，
<br>
<br>　　行人河边相对愁。天寒野旷何处宿，棠梨叶战风飕飕。
<br>
<br>　　生离别，生离别，忧从中来无断绝。忧积心劳血气衰，
<br>
<br>　　未年三十生白发。
<br>
<br>　　卷26_22  「杂曲歌辞。远别离」李白
<br>
<br>　　远别离，古有皇英之二女，乃在洞庭之南，潇湘之浦。
<br>
<br>　　海水直下万里深，谁人不言此离苦。日惨惨兮云冥冥，
<br>
<br>　　猩猩啼烟兮鬼啸雨。我纵言之将何补？
<br>
<br>　　皇穹窃恐不照余之忠诚，雷冯冯兮欲吼怒。
<br>
<br>　　尧舜当之亦禅禹。君失臣兮龙为鱼，权归臣兮鼠变虎。
<br>
<br>　　或云尧幽囚，舜野死，九疑联绵皆相似，
<br>
<br>　　重瞳孤坟竟何是。帝子泣兮绿云间，随风波兮去无还。
<br>
<br>　　恸哭兮远望，见苍梧之深山。苍梧山崩湘水绝，
<br>
<br>　　竹上之泪乃可灭。
<br>
<br>　　卷26_23  「杂曲歌辞。远别离」张籍
<br>
<br>　　莲叶团团杏花拆，长江鲤鱼鳍鬣赤。念君少年弃亲戚，
<br>
<br>　　千里万里独为客。谁言远别心不易，天星坠地能为石。
<br>
<br>　　几时断得城南陌，勿使居人有行役。
<br>
<br>　　卷26_24  「杂曲歌辞。远别离二首」令狐楚
<br>
<br>　　杨柳黄金穗，梧桐碧玉枝。春来消息断，早晚是归时。
<br>
<br>　　玳织鸳鸯履，金装翡翠簪。畏人相问著，不拟到城南。
<br>
<br>　　卷26_25  「杂曲歌辞。久别离」李白
<br>
<br>　　别来几春未还家，玉窗五见樱桃花。况有锦字书，
<br>
<br>　　开缄使人嗟。至此肠断彼心绝，云鬟绿鬓罢揽结，
<br>
<br>　　愁如回飙乱白雪。去年寄书报阳台，今年寄书重相催。
<br>
<br>　　胡为东风为我吹行云，使西来；待来竟不来，
<br>
<br>　　落花寂寂委青苔。
<br>
<br>　　卷26_26  「杂曲歌辞。新别离」戴叔伦
<br>
<br>　　手把杏花枝，未曾经别离。黄昏掩闺后，寂寞自心知。
<br>
<br>　　卷26_27  「杂曲歌辞。今别离」崔国辅
<br>
<br>　　送别未能旋，相望连水口。船行欲映洲，几度急摇手。
<br>
<br>　　卷26_28  「杂曲歌辞。暗别离」刘氏瑶
<br>
<br>　　槐花结子桐叶焦，单飞越鸟啼青霄。翠轩辗云轻遥遥，
<br>
<br>　　燕脂泪迸红线条。瑶草歇芳心耿耿，玉佩无声画屏冷。
<br>
<br>　　朱弦暗断不见人，风动花枝月中影。青鸾脉脉西飞去，
<br>
<br>　　海阔天高不知处。
<br>
<br>　　卷26_29  「杂曲歌辞。潜别离」白居易
<br>
<br>　　不得哭，潜别离。不得语，暗相思。两心之外无人知。
<br>
<br>　　深笼夜锁独栖鸟，利剑春断连理枝。河水虽浊有清日，
<br>
<br>　　乌头虽黑有白时。惟有潜离与暗别，彼此甘心无后期。
<br>
<br>　　卷26_30  「杂曲歌辞。别离曲」张籍
<br>
<br>　　行人结束出门去，马蹄几时踏门路。忆昔君初纳彩时，
<br>
<br>　　不言身属辽阳戍。早知今日当别离，成君家计良为谁。
<br>
<br>　　男儿生身自有役，那得误我少年时。不如逐君征战死，
<br>
<br>　　谁能独老空闺里。
<br>
<br>　　卷26_31  「杂曲歌辞。别离曲」陆龟蒙
<br>
<br>　　丈夫非无泪，不洒离别间。仗剑对尊酒，耻为游子颜。
<br>
<br>　　蝮蛇一螫手，壮士疾解腕。所思在功名，离别何足叹。
<br>
<br>　　卷26_32  「杂曲歌辞。西洲曲」温庭筠
<br>
<br>　　悠悠复悠悠，昨日下西洲。西洲风色好，遥见武昌楼。
<br>
<br>　　武昌何郁郁，侬家定无匹。小妇被流黄，登楼抚瑶瑟。
<br>
<br>　　朱弦繁复轻，素手直凄清。一弹三四解，掩抑似含情。
<br>
<br>　　南楼登且望，西江广复平。艇子摇两桨，催过石头城。
<br>
<br>　　门前乌臼树，惨澹天将曙。dG飞复还，郎随早帆去。
<br>
<br>　　回头语同伴，定复负情侬。去帆不安幅，作抵使西风。
<br>
<br>　　他日相寻索，莫作西洲客。西洲人不归，春草年年碧。
<br>
<br>　　卷26_33  「杂曲歌辞。荆州乐」李白
<br>
<br>　　白帝城边足风波，瞿塘五月谁敢过。荆州麦熟茧成蛾，
<br>
<br>　　缫丝忆君头绪多。拨谷飞鸣奈妾何。
<br>
<br>　　卷26_34  「杂曲歌辞。荆州乐二首」刘禹锡
<br>
<br>　　渚宫杨柳暗，麦城朝雉飞。可怜踏青伴，乘暖著轻衣。
<br>
<br>　　今日好南风，商旅相催发。沙头樯竿上，始见春江阔。
<br>
<br>　　卷26_35  「杂曲歌辞。荆州泊」李端
<br>
<br>　　南楼西下时，月里闻来棹。桂水舳舻回，荆州津济闹。
<br>
<br>　　移帷望星汉，引带思容貌。今夜一江人，惟应妾身觉。
<br>
<br>　　卷26_36  「杂曲歌辞。纪南歌」刘禹锡
<br>
<br>　　风烟纪南城，尘土荆门路。天寒猎兽者，走上樊姬墓。
<br>
<br>　　卷26_37  「杂曲歌辞。宜城歌」刘禹锡
<br>
<br>　　野水绕空城，行尘起孤驿。花台侧生树，石碣阳镌额。
<br>
<br>　　靡靡度行人，温风吹宿麦。
<br>
<br>　　卷26_38  「杂曲歌辞。长干曲四首」崔颢
<br>
<br>　　君家定何处，妾住在横塘。停舟暂借问，或恐是同乡。
<br>
<br>　　家临九江水，去来九江侧。同是长干人，生小不相识。
<br>
<br>　　下渚多风浪，莲舟渐觉稀。那能不相待，独自逆潮归。
<br>
<br>　　三江潮水急，五湖风浪涌。由来花性轻，莫畏莲舟重。
<br>
<br>　　卷26_39  「杂曲歌辞。长干行二首」李白
<br>
<br>　　妾发初覆额，折花门前剧。郎骑竹马来，绕床弄青梅。
<br>
<br>　　同居长干里，两小无嫌猜。十四为君妇，羞颜尚不开。
<br>
<br>　　低头向暗壁，千唤不一回。十五始展眉，愿同尘与灰。
<br>
<br>　　常存抱柱信，岂上望夫台。十六君远行，瞿塘滟预堆。
<br>
<br>　　五月不可触，猿鸣天上哀。门前迟行迹，一一生绿苔。
<br>
<br>　　苔深不能扫，落叶秋风早。八月蝴蝶来，双飞西园草。
<br>
<br>　　感此伤妾心，坐愁红颜老。早晚下三巴，预将书报家。
<br>
<br>　　相迎不道远，直至长风沙。
<br>
<br>　　忆妾深闺里，烟尘不曾识。嫁与长干人，沙头候风色。
<br>
<br>　　五月南风兴，思君在巴陵。八月西风起，想君发扬子。
<br>
<br>　　去来悲如何，见少别离多。湘潭几日到，妾梦越风波。
<br>
<br>　　昨夜狂风度，吹折江头树。淼淼暗无边，行人在何处。
<br>
<br>　　北客真王公，朱衣满江中。日暮来投宿，数朝不肯东。
<br>
<br>　　好乘浮云骢，佳期兰渚东。鸳鸯绿浦上，翡翠锦屏中。
<br>
<br>　　自怜十五馀，颜色桃李红。那作商人妇，愁水复愁风。
<br>
<br>　　卷26_40  「杂曲歌辞。长干行」张潮
<br>
<br>　　婿贫如珠玉，婿富如埃尘。贫时不忘旧，富贵多宠新。
<br>
<br>　　妾本富家女，与君为偶匹。惠好一何深，中门不曾出。
<br>
<br>　　妾有绣衣裳，葳蕤金缕光。念君贫且贱，易此从远方。
<br>
<br>　　远方三千里，发去悔不已。日暮情更来，空望去时水。
<br>
<br>　　孟夏麦始秀，江上多南风。商贾归欲尽，君今尚巴东。
<br>
<br>　　巴东有巫山，窈窕神女颜。常恐游此山，果然不知还。
<br>
<br>　　卷26_41  「杂曲歌辞。小长干曲」崔国辅
<br>
<br>　　月暗送湖风，相寻路不通。菱歌唱不辍，知在此塘中。
<br>
<br>　　卷26_42  「杂曲歌辞。杞梁妻」贯休
<br>
<br>　　秦之无道兮四海枯，筑长城兮遮北胡。筑人筑土一万里，
<br>
<br>　　杞梁贞妇啼呜呜。上无父兮中无夫，下无子兮孤复孤。
<br>
<br>　　一号城崩塞色苦，再号杞梁骨出土。疲魂饥魄相逐归，
<br>
<br>　　陌上少年莫相非。
<br>
<br>　　卷26_43  「杂曲歌辞。卢女曲」崔颢
<br>
<br>　　二月春来半，宫中日渐长。柳垂金屋暖，花覆玉楼香。
<br>
<br>　　拂匣先临镜，调笙更炙簧。还将卢女曲，夜夜奉君王。
<br>
<br>　　卷26_44  「杂曲歌辞。卢姬篇」崔颢
<br>
<br>　　卢姬小小魏王家，绿鬓红唇桃李花。魏玉绮楼十二重，
<br>
<br>　　水精帘箔绣芙蓉。白玉阑干金作柱，楼上朝朝学歌舞。
<br>
<br>　　前堂后堂罗袖人，南窗北窗花发春。翠幌珠帘斗弦管，
<br>
<br>　　一奏一弹云欲断。君王日晚下朝归，鸣环佩玉生光辉。
<br>
<br>　　人生今日得骄贵，谁道卢姬身细微。
<br>
<br>　　卷26_45  「杂曲歌辞。邯郸才人嫁为厮养卒妇」李白
<br>
<br>　　妾本丛台女，扬蛾入丹阙。自倚颜如花，宁知有凋歇。
<br>
<br>　　一辞玉阶下，去若朝云没。每忆邯郸城，深宫梦秋月。
<br>
<br>　　君王不可见，惆怅至明发。
<br>
<br>　　卷26_46  「杂曲歌辞。杨白花」柳宗元
<br>
<br>　　杨白花，风吹度江水。坐令宫树无颜色，
<br>
<br>　　摇荡春光千万里。茫茫晓日下长秋，哀歌未断城鸦起。
<br>
<br>　　卷26_47  「杂曲歌辞。茱萸女」万楚
<br>
<br>　　山阴柳家女，九日采茱萸。复得东邻伴，双为陌上姝。
<br>
<br>　　插花向高髻，结子置长裾。作性恒迟缓，非关诧丈夫。
<br>
<br>　　平明折林树，日入反城隅。侠客邀罗袖，行人挑短书。
<br>
<br>　　蛾眉自有主，年少莫踟蹰。
<br>
<br>　　卷26_48  「杂曲歌辞。于阗采花」李白
<br>
<br>　　于阗采花人，自言花相似。明妃一朝西入胡，
<br>
<br>　　胡中美女多羞死。乃知汉地多名姝，胡中无花可方比。
<br>
<br>　　丹青能令丑者妍，无盐翻在深宫里。
<br>
<br>　　自古妒蛾眉，胡沙埋皓齿。
<br>
<br>　　卷26_49  「杂曲歌辞。秦女卷衣」李白
<br>
<br>　　天子居未央，妾侍卷衣裳。顾无紫宫宠，敢拂黄金床。
<br>
<br>　　水至亦不去，熊来尚可当。微身奉日月，飘若萤火光。
<br>
<br>　　愿君采葑菲，无以下体妨。
<br>
<br>　　卷26_50  「杂曲歌辞。爱妾换马」张祜
<br>
<br>　　一面妖桃千里蹄，娇姿骏骨价应齐。乍牵玉勒辞金栈，
<br>
<br>　　催整花钿出绣闺。去日岂无沾袂泣，归时还有顿衔嘶。
<br>
<br>　　婵娟躞蹀春风里，挥手摇鞭杨柳堤。
<br>
<br>　　绮阁香销华厩空，忍将行雨换追风。休怜柳叶双眉翠，
<br>
<br>　　却爱桃花两耳红。侍宴永辞春色里，趁朝休立漏声中。
<br>
<br>　　恩劳未尽情先尽，暗泣嘶风两意同。
<br>
<br>　　卷26_51  「杂曲歌辞。枯鱼过河泣」李白
<br>
<br>　　白龙改常服，偶被豫且制。谁使尔为鱼，徒劳诉天帝。
<br>
<br>　　作书报鲸鲵，勿恃风涛势。涛落归泥沙，翻遭蝼蚁噬。
<br>
<br>　　万乘慎出入，柏人以为诫。
<br>
<br>　　卷26_52  「杂曲歌辞。饮酒乐」聂夷中
<br>
<br>　　日月似有事，一夜行一周。草木犹须老，人生得无愁。
<br>
<br>　　一饮解百结，再饮破百忧。白发欺贫贱，不入醉人头。
<br>
<br>　　我愿东海水，尽向杯中流。安得阮步兵，同入醉乡游。
<br>
<br>　　卷26_53  「杂曲歌辞。王孙游」崔国辅
<br>
<br>　　自与王孙别，频看黄鸟飞。应由春草误，著处不成归。
<br>
<br>　　卷26_54  「杂曲歌辞。发白马」李白
<br>
<br>　　将军发白马，旌节渡黄河。箫鼓聒川岳，沧溟涌洪波。
<br>
<br>　　武安有振瓦，易水无寒歌。铁骑若雪山，饮流涸滹沱。
<br>
<br>　　扬兵猎月窟，转战略朝那。倚剑登燕然，边峰列嵯峨。
<br>
<br>　　萧条万里外，耕作五原多。一扫清大漠，包虎戢金戈。
<br>
<br>　　卷26_55  「杂曲歌辞。结袜子」李白
<br>
<br>　　燕南壮士吴门豪，筑中置铅鱼隐刀。
<br>
<br>　　感君恩重许君命，泰山一掷轻鸿毛。
<br>
<br>　　卷26_56  「杂曲歌辞。沐浴子」李白
<br>
<br>　　沐芳莫弹冠，浴兰莫振衣。处世忌太洁，志人贵藏辉。
<br>
<br>　　沧浪有钓叟，吾与尔同归。
<br>
<br>　　卷26_57  「杂曲歌辞。三台二首」韦应物
<br>
<br>　　一年一年老去，明日后日花开。
<br>
<br>　　未报长安平定，万国岂得衔杯。
<br>
<br>　　冰泮寒塘始绿，雨馀百草皆生。
<br>
<br>　　朝来门x无事，晚下高斋有情。
<br>
<br>　　卷26_58  「杂曲歌辞。上皇三台」韦应物
<br>
<br>　　不寐倦长更，披衣出户行。月寒秋竹冷，风切夜窗声。
<br>
<br>　　卷26_59  「杂曲歌辞。突厥三台」韦应物
<br>
<br>　　雁门山上雁初飞，马邑阑中马正肥。
<br>
<br>　　日旰山西逢驿使，殷勤南北送征衣。
<br>
<br>　　卷26_60  「杂曲歌辞。宫中三台二首」王建
<br>
<br>　　鱼藻池边射鸭，芙蓉园里看花。
<br>
<br>　　日色柘袍相似，不著红鸾扇遮。
<br>
<br>　　池北池南草绿，殿前殿后花红。
<br>
<br>　　天子千年万岁，未央明月清风。
<br>
<br>　　卷26_61  「杂曲歌辞。江南三台四首」王建
<br>
<br>　　扬州桥边小妇，长干市里商人。
<br>
<br>　　三年不得消息，各自拜鬼求神。
<br>
<br>　　青草湖边草色，飞猿岭上猿声。
<br>
<br>　　万里三湘客到，有风有雨人行。
<br>
<br>　　树头花落花开，道上人去人来。
<br>
<br>　　朝愁暮愁即老，百年几度三台。
<br>
<br>　　闻身强健且为，头白齿落难追。
<br>
<br>　　准拟百年千岁，能得几许多时。
<br>
<br>　　卷26_62  「杂曲歌辞。筑城曲」张籍
<br>
<br>　　筑城去，千人万人齐抱杵。重重土坚试行锥，
<br>
<br>　　军吏执鞭催作迟。来时一年深碛里，著尽短衣渴无水。
<br>
<br>　　力尽不得抛杵声，杵声未定人皆死。家家养男当门户，
<br>
<br>　　今日作君城下土。
<br>
<br>　　卷26_63  「杂曲歌辞。筑城曲五解」元稹
<br>
<br>　　年年塞下丁，长作出塞兵。自从冒顿强，官筑遮虏城。
<br>
<br>　　筑城须努力，城高遮得贼。但恐贼路多，有城遮不得。
<br>
<br>　　丁口传父口，莫问城坚不。平城被虏围，汉背乔阶摺
<br>
<br>　　因兹虏请和，虏往骑来多。半疑兼半信，筑城犹嵯峨。
<br>
<br>　　筑城安敢烦，愿听丁一言。请筑鸿胪寺，兼愁虏出关。
<br>
<br>　　卷26_64  「杂曲歌辞。筑城曲」陆龟蒙
<br>
<br>　　城上一掊土，手中千万杵。筑城畏不坚，坚城在何处。
<br>
<br>　　莫叹筑城劳，将军要却敌。城高功亦高，尔命何处惜。
<br>
<br>　　卷26_65  「杂曲歌辞。湖阴曲」温庭筠
<br>
<br>　　祖龙黄须珊瑚鞭，铁骢金面青连钱。虎髯拔剑欲成梦，
<br>
<br>　　日压贼营如血鲜。海旗风急惊眠起，甲重光摇照湖水。
<br>
<br>　　苍黄追骑尘外归，森索妖星阵前死。五陵愁碧春萋萋，
<br>
<br>　　灞川玉马空中嘶。羽书如电入青琐，雪腕如捶催画@.
<br>
<br>　　白虬天子金煌，高临帝座回龙章。吴波不动楚山晚，
<br>
<br>　　花压阑干春昼长。
<br>
<br>　　卷26_66  「杂曲歌辞。无愁果有愁曲」李商隐
<br>
<br>　　东有青龙西白虎，中含福皇包世度。玉壶渭水笑清潭，
<br>
<br>　　凿天不到牵牛处。骐踏云天马狞，牛山撼碎珊瑚声。
<br>
<br>　　秋娥点滴不成泪，十二玉楼无故钉。推烟唾月抛千里，
<br>
<br>　　十番红桐一行死。白杨别屋鬼迷人，空留暗记如蚕纸。
<br>
<br>　　日暮向风牵短丝，血凝血散今谁是。
<br>
<br>　　卷26_67  「杂曲歌辞。起夜来」施肩吾
<br>
<br>　　香销连理带，尘覆合欢杯。懒卧相思枕，愁吟起夜来。
<br>
<br>　　卷26_68  「杂曲歌辞。起夜半」聂夷中
<br>
<br>　　念远心如烧，不觉中夜起。桃花带露泛，立在月明里。
<br>
<br>　　卷26_69  「杂曲歌辞。独不见」沈缙
<br>
<br>　　卢家小妇郁金堂，海燕双栖玳瑁梁。九月寒砧催下叶，
<br>
<br>　　十年征戍忆辽阳。白狼河北音书断，丹凤城南秋夜长。
<br>
<br>　　谁知含愁独不见，使妾明月照流黄。
<br>
<br>　　卷26_70  「杂曲歌辞。独不见」王训
<br>
<br>　　日晚宜春暮，风软上林朝。对酒近初节，开楼荡夜娇。
<br>
<br>　　石桥通小涧，竹路上青霄。持底谁见许，长愁成细腰。
<br>
<br>　　卷26_71  「杂曲歌辞。独不见」杨巨源
<br>
<br>　　东风艳阳色，柳绿花如霰。竞理同心鬟，争持合欢扇。
<br>
<br>　　香传贾娘手，粉离何郎面。最恨卷帘时，含情独不见。
<br>
<br>　　卷26_72  「杂曲歌辞。独不见」李白
<br>
<br>　　白马谁家子，黄龙边塞儿。天山三丈雪，岂是远行时。
<br>
<br>　　春蕙忽秋草，莎鸡鸣曲池。风催寒棕响，月入霜闺悲。
<br>
<br>　　忆与君别年，种桃齐蛾眉。桃今百馀尺，花落成枯枝。
<br>
<br>　　终然独不见，流泪空自知。
<br>
<br>　　卷26_73  「杂曲歌辞。独不见」戴叔伦
<br>
<br>　　前宫路非远，旧苑春将遍。玉户看早梅，雕梁数归燕。
<br>
<br>　　身轻逐舞袖，香暖传歌扇。自和秋风词，长侍昭阳殿。
<br>
<br>　　谁信后庭人，年年独不见。
<br>
<br>　　卷26_74  「杂曲歌辞。独不见」胡曾
<br>
<br>　　玉关一自有氛埃，年少从军竟未回。门外尘凝张乐榭，
<br>
<br>　　水边香灭按歌台。窗残夜月人何处，帘卷春风燕复来。
<br>
<br>　　万里寂寥音信绝，寸心争忍不成灰。
<br>
<br>　　卷26_75  「杂曲歌辞。携手曲」田娥
<br>
<br>　　携手共惜芳菲节，莺啼锦花满城阙。行乐逶迤念容色，
<br>
<br>　　色衰只恐君恩歇。凤笙龙管白日阴，盈亏自感青天月。
<br>
<br>　　卷26_76  「杂曲歌辞。大垂手」聂夷中
<br>
<br>　　金刀翦轻云，盘用黄金缕。装束赵飞燕，教来掌上舞。
<br>
<br>　　舞罢飞燕死，片片随风去。
<br>
<br>　　卷26_77  「杂曲歌辞。夜夜曲」田娥
<br>
<br>　　愁人夜独伤，灭烛卧兰房。只恐多情月，旋来照妾床。
<br>
<br>　　卷26_78  「杂曲歌辞。夜夜曲」王偃
<br>
<br>　　北斗星移银汉低，班姬愁思凤城西。
<br>
<br>　　青槐陌上人行绝，明月楼前乌夜啼。
<br>
<br>　　卷26_79  「杂曲歌辞。夜夜曲」贯休
<br>
<br>　　蟪蛄切切风骚骚，芙蓉喷香蟾蜍高。
<br>
<br>　　孤灯耿耿征妇劳，更深扑落金错刀。
<br>
<br>　　卷26_80  「杂曲歌辞。秋夜长」王勃
<br>
<br>　　秋夜长，殊未央，月明白露澄清光，层城绮阁遥相望。
<br>
<br>　　遥相望，川无梁，北风受节雁南翔，崇兰委质时菊芳。
<br>
<br>　　鸣环曳履出长廊，为君秋夜捣衣裳。纤罗对凤凰，
<br>
<br>　　丹绮双鸳鸯。调砧乱杵思自伤。思自伤，
<br>
<br>　　征夫万里戍他乡。鹤关音信断，龙门道路长。
<br>
<br>　　所在天一方，寒衣徒自香。
<br>
<br>　　卷26_81  「杂曲歌辞。秋夜长」张籍
<br>
<br>　　秋天如水夜未央，天汉东西月色光。愁人不寐畏枕席，
<br>
<br>　　暗虫唧唧绕我傍。荒城为村无更声，起看北斗天未明。
<br>
<br>　　白露满田风，千声万声i鸟鸣。
<br>
<br>　　卷26_82  「杂曲歌辞。秋夜曲二首」王建
<br>
<br>　　天清漏长霜泊泊，兰绿收荣桂膏涸。高楼云鬟弄婵娟，
<br>
<br>　　古瑟暗断秋风弦。玉关遥隔万里道，金刀不翦双泪泉。
<br>
<br>　　香囊火死香气少，向帷合眼何时晓。城乌作营啼野月，
<br>
<br>　　秦川少妇生离别。
<br>
<br>　　秋灯向壁掩洞房，良人此夜直明光。
<br>
<br>　　天河悠悠漏水长，南楼北斗两相当。
<br>
<br>　　卷26_83  「杂曲歌辞。秋夜曲」张仲素
<br>
<br>　　丁丁漏水夜何长，漫漫轻云露月光。
<br>
<br>　　秋壁暗虫通夕响，寒衣未寄莫飞霜。
<br>
<br>　　卷26_84  「杂曲歌辞。秋夜曲」王涯
<br>
<br>　　桂魄初生秋露微，轻罗已薄未更衣。
<br>
<br>　　银筝夜久殷勤弄，心怯空房不忍归。
<br>
<br>　　卷26_85  「杂曲歌辞。夜坐吟」李白
<br>
<br>　　冬夜夜寒觉夜长，沉吟久坐坐北堂。冰合井泉月入闺，
<br>
<br>　　青缸凝明照悲啼。青缸灭，啼转多。掩妾泪，听君歌。
<br>
<br>　　歌有声，妾有情。情声合，两无违。
<br>
<br>　　一语不入意，从君万曲梁尘飞。
<br>
<br>　　卷26_86  「杂曲歌辞。夜坐吟」李白
<br>
<br>　　踏踏马头谁见过，眼看北斗直天河。西风罗幕生翠波，
<br>
<br>　　铅华笑妾颦青蛾。为君起唱长相思。帘外严霜皆倒飞，
<br>
<br>　　明星烂烂东方陲。红霞稍出东南涯，陆郎去矣乘斑骓。
<br>
<br>　　卷26_87  「杂曲歌辞。夜寒吟」鲍溶
<br>
<br>　　九衢金吾夜行行，上宫玉漏遥分明。霜飙乘阴扫地起，
<br>
<br>　　旅鸿迷雪绕枕声，远人归梦既不成。留家惜夜欢心发，
<br>
<br>　　罗幕画堂深皎洁。兰烟对酒客几人，兽火扬光二三月。
<br>
<br>　　细腰楚姬丝竹间，白长袖歌闲闲，岂识苦寒损朱颜。
<br>
<br>　　卷26_88  「杂曲歌辞。定情篇」乔知之
<br>
<br>　　共君结新婚，岁寒心未卜。相与游春园，各随情所逐。
<br>
<br>　　君念菖蒲花，妾感苦寒竹。菖花多艳姿，寒竹有贞叶。
<br>
<br>　　此时妾比君，君心不如妾。簪玉步河堤，妖韶援绿pH.
<br>
<br>　　凫雁将子游，莺燕从双栖。君念春光好，妾向春光啼。
<br>
<br>　　君时不得意，妾弃还金闺。结言本同心，悲欢何未齐。
<br>
<br>　　怨咽前致辞，愿得中所悲。人间丈夫易，世路妇难为。
<br>
<br>　　始经天月照，终若流星驰。长信佳丽人，失意非蛾眉。
<br>
<br>　　庐江小吏妇，非关织作迟。本愿长相对，今已长相思。
<br>
<br>　　复有游宦子，结援从梁陈。燕居崇三朝，去来历九春。
<br>
<br>　　誓心妾终始，蚕桑奉所亲。归愿未克从，黄金赠路人。
<br>
<br>　　洁妇怀明义，从泛河之津。于今千万年，谁当问水滨。
<br>
<br>　　更忆倡家楼，夫婿事封侯。去时思灼灼，去罢心悠悠。
<br>
<br>　　不怜妾岁晏，千载陇西头。以兹常惕惕，百虑恒盈积。
<br>
<br>　　由来共结，几人同匪石。故岁雕梁燕，双去今来只。
<br>
<br>　　今日玉庭梅，朝红暮成碧。碧荣始芬敷，黄叶已淅沥。
<br>
<br>　　何用念芳春，芳春有流易。何用重欢娱，欢娱俄戚戚。
<br>
<br>　　家本巫山阳，归去路何长。叙言情未尽，采已盈筐。
<br>
<br>　　桑榆日映物，草色盈高冈。下有碧流水，上有丹桂香。
<br>
<br>　　桂枝不须折，碧流清且洁。赠君比芳菲，受惠常不灭。
<br>
<br>　　赠君泪潺，相思无断绝。妾有秦家镜，宝匣装珠玑。
<br>
<br>　　鉴来年二八，不记易阴晖。妾无光寂寂，委照影依依。
<br>
<br>　　今日持为赠，相识莫相违。
<br>
<br>　　卷26_89  「杂曲歌辞。定情乐」施肩吾
<br>
<br>　　敢嗟君不怜，自是命不谐。著破三条裾，却还双股钗。
<br>
<br>　　卷26_90  「杂曲歌辞。春江曲」郭元振
<br>
<br>　　江水春沉沉，上有双竹林。竹叶坏水色，郎亦坏人心。
<br>
<br>　　卷26_91  「杂曲歌辞。春江曲」张籍
<br>
<br>　　春江无云潮水平，蒲心出水凫雏鸣。长干夫婿爱远行，
<br>
<br>　　自染春衣缝已成。妾身生长金陵侧，去年随夫住江北。
<br>
<br>　　春来未到父母家，舟小风多渡不得。欲辞舅姑先问人，
<br>
<br>　　私向江头祭水神。
<br>
<br>　　卷26_92  「杂曲歌辞。春江曲」王涯
<br>
<br>　　摇漾越江春，相将看白O.归时不觉夜，出浦月随人。
<br>
<br>　　卷26_93  「杂曲歌辞。春江曲二首」张仲素
<br>
<br>　　家寄征江岸，征人几岁游。不知潮水信，每日到沙头。
<br>
<br>　　乘晓南湖去，参差叠浪横。前洲在何处，雾里雁嘤嘤。
<br>
<br>　　卷26_94  「杂曲歌辞。江上曲」李嘉v
<br>
<br>　　江上澹澹芙蓉花，江口蛾眉独浣纱。可怜应是阳台女，
<br>
<br>　　坐对鸬鹚娇不语。掩面羞看北地人，回首忽作空山雨。
<br>
<br>　　苍梧秋色不堪论，千载依依帝子魂。
<br>
<br>　　君看峰上斑斑竹，尽是湘妃泣泪痕。
<br>
<br>　　卷26_95  「杂曲歌辞。桃花曲」顾况
<br>
<br>　　魏帝宫人舞凤楼，隋家天子泛龙舟。
<br>
<br>　　君王夜醉春眠晏，不觉桃花逐水流。
<br>
<br>　　卷26_96  「杂曲歌辞。树中草」李白
<br>
<br>　　鸟衔野田草，误入枯桑里。客土植危根，逢春犹不死。
<br>
<br>　　草木虽无情，因依尚可生。如何同枝叶，各自有枯荣。
<br>
<br>　　卷26_97  「杂曲歌辞。树中草」张祜
<br>
<br>　　青青树中草，托根非不危。草生树却死，荣枯君可知。
<br>
<br>　　卷26_98  「杂曲歌辞。春游吟」李章
<br>
<br>　　初春遍芳甸，千里霭盈瞩。美人摘新英，步步玩春绿。
<br>
<br>　　所思杳何处，宛在吴江曲。可怜不得共芳菲，
<br>
<br>　　日暮归来泪满衣。
<br>
<br>　　卷26_99  「杂曲歌辞。春游乐」施肩吾
<br>
<br>　　一年三百六十日，赏心那似春中物。
<br>
<br>　　草迷曲坞花满园，东家少年西家出。
<br>
<br>　　卷26_100  「杂曲歌辞。春游乐二首」李端
<br>
<br>　　游童苏合带，倡女蒲葵扇。初日映城时，相思忽相见。
<br>
<br>　　褰裳踏露草，理鬓回花面。薄暮不同归，留情此芳甸。
<br>
<br>　　柘弹连钱马，银钩妥堕鬟。采桑春陌上，踏草夕阳间。
<br>
<br>　　意合辞先露，心诚貌却闲。明朝若相忆，云雨出巫山。
<br>
<br>　　卷26_101  「杂曲歌辞。春游曲三首」张仲素
<br>
<br>　　烟柳飞轻絮，风榆落小钱。靼倩里，罗绮竞秋千。
<br>
<br>　　骋望登香阁，争高下砌台。林间踏青去，席上意钱来。
<br>
<br>　　行乐三春节，林花百和香。当年重意气，先占斗鸡场。
<br>
<br>　　卷26_102  「杂曲歌辞。乐府二首」刘言史
<br>
<br>　　花颔红鬃一向偏，绿槐香陌欲朝天。
<br>
<br>　　仍嫌众里娇行疾，傍镫深藏白玉鞭。
<br>
<br>　　喷珠团香小桂条，玉鞭兼赐霍嫖姚。
<br>
<br>　　弄影便从天禁出，碧蹄声碎五门桥。
<br>
<br>　　卷26_103  「杂曲歌辞。乐府」顾况
<br>
<br>　　暖谷春光至，宸游近甸荣。云随天仗转，风入御帘轻。
<br>
<br>　　翠盖浮佳气，朱楼倚太清。朝臣冠剑退，宫女管弦迎。
<br>
<br>　　细草承雕辇，繁花入幔城。文房开圣藻，武卫宿天营。
<br>
<br>　　玉醴随觞至，铜壶逐漏行。五星含土德，万姓彻中声。
<br>
<br>　　亲祀先崇典，躬推示劝耕。国风新正乐，农器近消兵。
<br>
<br>　　道德关河固，刑章日月明。野人同鸟兽，率舞感升平。
<br>
<br>　　卷26_104  「杂曲歌辞。乐府」权德舆
<br>
<br>　　光风澹荡百花吐，楼上朝朝学歌舞。身年二八婿侍中，
<br>
<br>　　幼妹承恩兄尚主。绿窗珠箔绣鸳鸯，侍婢先焚百和香。
<br>
<br>　　莺啼日出不知曙，寂寂罗帏春梦长。
<br>
<br>　　卷26_105  「杂曲歌辞。乐府三首」孟郊
<br>
<br>　　莲子不可得，荷花生水中。犹胜道傍柳，无事荡春风。
<br>
<br>　　渌萍与荷叶，同此一水中。风吹荷叶在，渌萍西复东。
<br>
<br>　　莲花未开时，苦心终日卷。春水徒荡漾，荷花未开展。
<br>
<br>　　卷26_106  「杂曲歌辞。乐府」陆长源
<br>
<br>　　芙蓉初出水，菡萏露中花。风吹著枯木，无奈值空槎。
<br>
<br>　　卷26_107  「杂曲歌辞。杂曲」王勃
<br>
<br>　　智琼神女，来访文君。蛾眉始约，罗袖初薰。歌齐曲韵，
<br>
<br>　　舞乱行分。若向阳台荐枕，何啻得胜朝云。
<br>
<br>　　卷26_108  「杂曲歌辞。古曲五首」施肩吾
<br>
<br>　　可怜江北女，惯唱江南曲。摇荡木兰舟，双凫不成浴。
<br>
<br>　　郎为匕上香，妾为笼上灰。归时虽暖热，去罢生尘埃。
<br>
<br>　　夜裁鸳鸯绮，朝织蒲桃绫。欲试一寸心，待缝三尺冰。
<br>
<br>　　怜时鱼得水，怨罢商与参。不如山支子，却解结同心。
<br>
<br>　　红颜感暮花，白日同流水。思君如孤灯，一夜一心死。
<br>
<br>　　卷26_109  「杂曲歌辞。高句丽」李白
<br>
<br>　　金花折风帽，白马小迟回。翩翩舞广袖，似鸟海东来。
<br>
<br>　　卷26_110  「杂曲歌辞。摩多楼子」李贺
<br>
<br>　　玉塞去金人，二万四千里。风吹沙作云，一时渡辽水。
<br>
<br>　　天白水如练，甲丝双串断。行行莫苦辛，城月犹残半。
<br>
<br>　　晓气朔烟上，u胡马蹄。行人听水别，隔陇长东西。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
