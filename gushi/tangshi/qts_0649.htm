<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百四十九</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百四十九
<br>
<br>　　卷649_1  「送崔拾遗出使江东」方干
<br>
<br>　　九门思谏诤，万里采风谣。关外逢秋月，天涯过晚潮。
<br>
<br>　　雁飞云杳杳，木落浦萧萧。空怨他乡别，回舟暮寂寥。
<br>
<br>　　卷649_2  「重阳日送洛阳李丞之任」方干
<br>
<br>　　为文通绝境，从宦及良辰。洛下知名早，腰边结绶新。
<br>
<br>　　且倾浮菊酒，聊拂染衣尘。独恨沧州侣，愁来别故人。
<br>
<br>　　卷649_3  「江州送李侍御归东洛」方干
<br>
<br>　　独乘骢马去，不并旅人还。中外名卿贵，田园高步闲。
<br>
<br>　　暮春经楚县，新月上淮山。道路空瞻望，轩车不敢攀。
<br>
<br>　　卷649_4  「送郭太祝归江东」方干
<br>
<br>　　乡人去欲尽，北雁又南飞。京洛风尘久，江淮音信稀。
<br>
<br>　　旧山知独往，一醉莫相违。未得解羁旅，无劳问是非。
<br>
<br>　　卷649_5  「送李恬及第后还贝州」方干
<br>
<br>　　成名年少日，就业圣人书。擢桂谁相比，Y金已不如。
<br>
<br>　　东城送归客，秋日待征车。若到清潭畔，儒风变里闾。
<br>
<br>　　卷649_6  「收两京后还上都兼访一二亲故」方干
<br>
<br>　　离堂千里客，归骑五陵人。路转函关晚，烟开上苑新。
<br>
<br>　　天涯将野服，阙下见乡亲。问得存亡事，裁诗寄海滨。
<br>
<br>　　卷649_7  「送汶上王明府之任」方干
<br>
<br>　　何时到故乡，归去佩铜章。亲友移家尽，闾阎百战伤。
<br>
<br>　　背关馀草木，出塞足风霜。遗老应相贺，知君不下堂。
<br>
<br>　　卷649_8  「湖南使院遣情送江夏贺侍郎」方干
<br>
<br>　　云雨一消散，悠悠关复河。俱从泛舟役，遂隔洞庭波。
<br>
<br>　　楚水去不尽，秋风今更过。无由得相见，却恨寄书多。
<br>
<br>　　卷649_9  「过申州作」方干
<br>
<br>　　万人曾死战，几户免刀兵。井邑初安堵，儿童未长成。
<br>
<br>　　凉风吹古木，野火烧残营。寥落千馀里，山高水复清。
<br>
<br>　　卷649_10  「汝南过访田评事」方干
<br>
<br>　　移家近汉阴，不复问华簪。买酒宜城远，烧田梦泽深。
<br>
<br>　　暮山逢鸟入，寒水见鱼沈。与物皆无累，终年惬本心。
<br>
<br>　　卷649_11  「送道上人游方」方干
<br>
<br>　　律仪通外学，诗思入玄关。烟景随人别，风姿与物闲。
<br>
<br>　　贯花留静室，咒水度空山。谁识浮云意，悠悠天地间。
<br>
<br>　　卷649_12  「送饶州王司法之任兼寄朱处士」方干
<br>
<br>　　莫辞还作吏，且喜速回车。留醉悲残岁，含情寄远书。
<br>
<br>　　共看衰老近，转觉宦名虚。遥想清溪畔，幽人得自如。
<br>
<br>　　卷649_13  「詹F山居」方干
<br>
<br>　　爱此栖心静，风尘路已赊。十馀茎野竹，一两树山花。
<br>
<br>　　绕石开泉细，穿罗引径斜。无人会幽意，来往在烟霞。
<br>
<br>　　卷649_14  「晓角」方干
<br>
<br>　　画角吹残月，寒声发戍楼。立霜嘶马怨，攒碛泣兵愁。
<br>
<br>　　燕雁鸣云畔，胡风冷草头。罢闻三会后，天迥晓星流。
<br>
<br>　　卷649_15  「冬日」方干
<br>
<br>　　烧火掩关坐，穷居客访稀。冻云愁暮色，寒日淡斜晖。
<br>
<br>　　穿牖竹风满，绕庭云叶飞。已嗟周一岁，羁寓尚何依。
<br>
<br>　　卷649_16  「残秋送友」方干
<br>
<br>　　早为千里别，况复是秋残。木叶怨先老，江云愁暮寒。
<br>
<br>　　交情如水淡，离酒泛杯宽。料想还家后，休吟行路难。
<br>
<br>　　卷649_17  「客行」方干
<br>
<br>　　藕叶缀为衣，东西泣路岐。乡心日落后，身计酒醒时。
<br>
<br>　　触目多添感，凝情足所思。羁愁难尽遣，行坐一低眉。
<br>
<br>　　卷649_18  「秋夜」方干
<br>
<br>　　度鸿惊睡醒，欹枕已三更。梦破寂寥思，灯残零落明。
<br>
<br>　　空窗闲月色，幽壁静虫声。况是离乡久，依然无限情。
<br>
<br>　　卷649_19  「新月」方干
<br>
<br>　　入夜天西见，蛾眉冷素光。潭鱼惊钓落，云雁怯弓张。
<br>
<br>　　隐隐临珠箔，微微上粉墙。更怜三五夕，仙桂满轮芳。
<br>
<br>　　卷649_20  「滁上怀周贺」方干
<br>
<br>　　就枕忽不寐，孤怀兴叹初。南谯收旧历，上苑绝来书。
<br>
<br>　　暝雪细声积，晨钟寒韵疏。侯门昔弹铗，曾共食江鱼。
<br>
<br>　　卷649_21  「寄石湓清越上人」方干
<br>
<br>　　寺处唯高僻，云生石枕前。静吟因得句，独夜不妨禅。
<br>
<br>　　窗接停猿树，岩飞浴鹤泉。相思有书札，俱倩猎人传。
<br>
<br>　　卷649_22  「陈式水墨山水」方干
<br>
<br>　　造化有功力，平分归笔端。溪如冰后听，山似烧来看。
<br>
<br>　　立意雪髯出，支颐烟汗干。世间从尔后，应觉致名难。
<br>
<br>　　卷649_23  「陈秀才亭际木兰」方干
<br>
<br>　　昔见初栽日，今逢成树时。存思心更感，绕看步还迟。
<br>
<br>　　蝶舞摇风蕊，莺啼含露枝。裴回不忍去，应与醉相宜。
<br>
<br>　　卷649_24  「赠镜公（一作旅次钱塘）」方干
<br>
<br>　　幽独度遥夜，夜清神更闲。高风吹越树，细露湿湖山。
<br>
<br>　　月皎微吟后，钟鸣不寐间。如教累簪组，此兴岂相关。
<br>
<br>　　卷649_25  「登雪窦僧家（一作书窦云禅者壁）」方干
<br>
<br>　　登寺寻盘道，人烟远更微。石窗秋见海，山霭暮侵衣。
<br>
<br>　　众木随僧老，高泉尽日飞。谁能厌轩冕，来此便忘机。
<br>
<br>　　卷649_26  「途中逢进士许巢」方干
<br>
<br>　　声望去已远，门人无不知。义行相识处，贫过少年时。
<br>
<br>　　妨寐夜吟苦，爱闲身达迟。难求似君者，我去更逢谁。
<br>
<br>　　卷649_27  「赠玛瑙山禅者（一作赠玛瑙禅师归京）」方干
<br>
<br>　　e草不停兽，因师山更灵。村林朝乞食，风雨夜开扃。
<br>
<br>　　井味兼松粉，云根着净瓶。尘劳如醉梦，对此暂能醒。
<br>
<br>　　卷649_28  「酬故人陈V都」方干
<br>
<br>　　远别那无梦，重游自有期。半年乡信到，两地赤心知。
<br>
<br>　　坐久吟移调，更长砚结@.文人才力薄，终怕阿戎欺。
<br>
<br>　　卷649_29  「闰春」方干
<br>
<br>　　幂幂复苍苍，微和傍早阳。前春寒已尽，待闰日犹长。
<br>
<br>　　柳变虽因雨，花迟岂为霜。自兹延圣历，谁不驻年光。
<br>
<br>　　卷649_30  「方著作画竹」方干
<br>
<br>　　叠叶与高节，俱从毫末生。流传千古誉，研炼十年情。
<br>
<br>　　向月本无影，临风疑有声。吾家钓台畔，似此两三茎。
<br>
<br>　　卷649_31  「题友人山花」方干
<br>
<br>　　平明方发尽，为待好风吹。不见移来日，先愁落去时。
<br>
<br>　　浓香薰叠叶，繁朵压卑枝。坐看皆终夕，游蜂似有期。
<br>
<br>　　卷649_32  「赠诗僧怀静」方干
<br>
<br>　　几生馀习在，时复作微吟。坐夏莓苔合，行禅桧柏深。
<br>
<br>　　入山成白首，学道是初心。心地不移变，徒云寒暑侵。
<br>
<br>　　卷649_33  「赠许牍秀才」方干
<br>
<br>　　理论与妙用，皆从人外来。山河澄正气，雪月助宏才。
<br>
<br>　　傲世寄渔艇，藏名归酒杯。升沈在方寸，即恐起风雷。
<br>
<br>　　卷649_34  「送于丹」方干
<br>
<br>　　至业是至宝，莫过心自知。时情如甚畅，天道即无私。
<br>
<br>　　入洛霜霰苦，离家兰菊衰。焚舟不回顾，薄暮又何之。
<br>
<br>　　卷649_35  「送人游日本国」方干
<br>
<br>　　苍茫大荒外，风教即难知。连夜扬帆去，经年到岸迟。
<br>
<br>　　波涛含左界，星斗定东维。或有归风便，当为相见期。
<br>
<br>　　卷649_36  「东溪言事寄于丹」方干
<br>
<br>　　日月昼夜转，年光难驻留。轩窗才过雨，枕簟即知秋。
<br>
<br>　　草际鸟行出，溪中虹影收。唯君壮心在，应笑卧沧洲。
<br>
<br>　　卷649_37  「暮发七里滩夜泊严光台下」方干
<br>
<br>　　一瞬即七里，箭驰犹是难。樯边走岚翠，枕底失风湍。
<br>
<br>　　但讶猿鸟定，不知霜月寒。前贤竟何益，此地误垂竿。
<br>
<br>　　卷649_38  「处州洞溪」方干
<br>
<br>　　气象四时清，无人画得成。众山寒叠翠，两派绿分声。
<br>
<br>　　坐月何曾夜，听松不似晴。混元融结后，便有此溪名。
<br>
<br>　　卷649_39  「称心寺中岛」方干
<br>
<br>　　水木深不极，似将星汉连。中州唯此地，上界别无天。
<br>
<br>　　雪折停猿树，花藏浴鹤泉。师为终老意，日日复年年。
<br>
<br>　　卷649_40  「岁晚苦寒」方干
<br>
<br>　　地气寒不畅，严风无定时。挑灯青烬少，呵笔尺书迟。
<br>
<br>　　白兔没已久，晨鸡僵未知。伫看开圣历，喧煦立为期。
<br>
<br>　　卷649_41  「杜鹃花」方干
<br>
<br>　　未问移栽日，先愁落地时。疏中从间叶，密处莫烧枝。
<br>
<br>　　郢客教谁探，胡蜂是自知。周回两三步，常有醉乡期。
<br>
<br>　　卷649_42  「山中」方干
<br>
<br>　　散拙亦自遂，粗将猿鸟同。飞泉高泻月，独树迥含风。
<br>
<br>　　果落盘盂上，云生箧笥中。未甘明圣日，终作钓渔翁。
<br>
<br>　　卷649_43  「路支使小池」方干
<br>
<br>　　儿童戏穿凿，咫尺见津涯。藓岸和纤草，松泉溅浅沙。
<br>
<br>　　光含半床月，影入一枝花。到此无醒日，当时有习家。
<br>
<br>　　卷649_44  「清源标公」方干
<br>
<br>　　师为众人重，始得众人师。年到白头日，行如新戒时。
<br>
<br>　　瓶添放鱼涧，窗迥袅猿枝。此地堪终老，迷痴自不知。
<br>
<br>　　卷649_45  「题雪窦禅师壁（一作赠雪窦峰禅师）」方干
<br>
<br>　　飞泉溅禅石，瓶注亦生苔。海上山不浅，天边人自来。
<br>
<br>　　长年随桧柏，独夜任风雷。猎者闻疏磬，知师入定回。
<br>
<br>　　卷649_46  「重寄金山寺僧」方干
<br>
<br>　　风涛匝山寺，磬韵达渔船。此处别师久，远怀无信传。
<br>
<br>　　月华妨静烛，鸟语答幽禅。已见如如理，灰心应不然。
<br>
<br>　　卷649_47  「哭胡」方干
<br>
<br>　　才高登上第，孝极殁庐茔。一命何无定，片言徒有声。
<br>
<br>　　故园花自发，新冢月初明。寂寞重泉里，岂知春物荣。
<br>
<br>　　卷649_48  「与清溪赵明府」方干
<br>
<br>　　清规暂趋府，独立与谁亲。遂性无非酒，求闲却爱贫。
<br>
<br>　　林泉应入梦，印绶莫留人。王事闻多暇，吟来几首新。
<br>
<br>　　卷649_49  「送剡县陈永秩满归越」方干
<br>
<br>　　俸禄三年后，程途一月间。舟中非客路，镜里是家山。
<br>
<br>　　密雪沾行袂，离杯变别颜。古人唯贺满，今挈解由还。
<br>
<br>　　卷649_50  「示乡叟」方干
<br>
<br>　　暮齿甘衰谢，逢人惜别离。青山前代业，老树此身移。
<br>
<br>　　买药将衣尽，寻方见字迟。如何镊残鬓，览镜变成丝。
<br>
<br>　　卷649_51  「游竹林寺」方干
<br>
<br>　　得路到深寺，幽虚曾识名。藓浓阴砌古，烟起暮香生。
<br>
<br>　　曙月落松翠，石泉流梵声。闻僧说真理，烦恼自然轻。
<br>
<br>　　卷649_52  「陆处士别业」方干
<br>
<br>　　问道远相访，无人觉路长。夜深回钓楫，月影出书床。
<br>
<br>　　蝉噪蓼花发，禽来山果香。多时欲归去，西望又斜阳。
<br>
<br>　　卷649_53  「赠中岳僧」方干
<br>
<br>　　坐来丛木大，谁见入岩年。多病长留药，无忧亦是禅。
<br>
<br>　　支床移片石，舂粟引高泉。尽愿求心法，逢谁即拟传。
<br>
<br>　　卷649_54  「寄普州贾司仓岛」方干
<br>
<br>　　乱山重复叠，何路访先生。岂料多才者，空垂不世名。
<br>
<br>　　闲曹犹得醉，薄俸亦胜耕。莫问吟诗石，年年芳草平。
<br>
<br>　　卷649_55  「送镜空上人游江南」方干
<br>
<br>　　去住如云鹤，飘然不可留。何山逢后夏，一食在孤舟。
<br>
<br>　　细雨莲塘晚，疏蝉橘岸秋。应怀旧溪月，夜过石窗流。
<br>
<br>　　卷649_56  「新正」方干
<br>
<br>　　荜门惆怅内，时节暗来频。每见新正雪，长思故国春。
<br>
<br>　　云西斜去雁，江上未归人。又一年为客，何媒得到秦。
<br>
<br>　　卷649_57  「夜听步虚」方干
<br>
<br>　　寂寂永宫里，天师朝礼声。步虚闻一曲，浑欲到三清。
<br>
<br>　　瑞草秋风起，仙阶夜月明。多年远尘意，此地欲铺平。
<br>
<br>　　卷649_58  「题碧溪山禅老（一作赠鹤隐寺僧）」方干
<br>
<br>　　师步有云随，师情唯鹤知。萝迷收X路，雪隔出溪时。
<br>
<br>　　竹窥沙井，岩禽停桧枝。由来傲卿相，卧稳答书迟。
<br>
<br>　　卷649_59  「寒食宿先天寺无可上人房」方干
<br>
<br>　　双扉桧下开，寄宿石房苔。幡北灯花动，城西雪霰来。
<br>
<br>　　收棋想云梦，罢茗议天台。同忆前年腊，师初白阁回。
<br>
<br>　　卷649_60  「中秋月」方干
<br>
<br>　　凉霄烟霭外，三五玉蟾秋。列野星辰正，当空鬼魅愁。
<br>
<br>　　泉澄寒魄莹，露滴冷光浮。未折青青桂，吟看不忍休。
<br>
<br>　　卷649_61  「暮冬书怀呈友人（一作喻凫诗）」方干
<br>
<br>　　空为梁甫吟，谁竟是知音。风雪生寒夜，乡园来旧心。
<br>
<br>　　沧江孤棹迥，白阁一钟深。君子久忘我，此怀甘自沈。
<br>
<br>　　卷649_62  「赠江南僧」方干
<br>
<br>　　忘机室亦空，禅与沃州同。唯有半庭竹，能生竟日风。
<br>
<br>　　思山海月上，出定印香终。继后传衣者，还须立雪中。
<br>
<br>　　卷649_63  「柳」方干
<br>
<br>　　摇曳惹风吹，临堤软胜丝。态浓谁为识，力弱自难持。
<br>
<br>　　学舞枝翻袖，呈妆叶展眉。如何一攀折，怀友又题诗。
<br>
<br>　　卷649_64  「送姚合员外赴金州」方干
<br>
<br>　　受诏从华省，开旗发帝州。野烟新驿曙，残照古山秋。
<br>
<br>　　树势连巴没，江声入楚流。唯应化行后，吟句上闲楼。
<br>
<br>　　卷649_65  「送江阴霍明府之任」方干
<br>
<br>　　遥遥去舸新，浸郭苇兼O.树列巢滩鹤，乡多钓浦人。
<br>
<br>　　虹分阳羡雨，浪隔广陵春。知竟三年秩，琴书外是贫。
<br>
<br>　　卷649_66  「送友及第归浙东」方干
<br>
<br>　　南行无俗侣，秋雁与寒云。野趣自多惬，乡名人共闻。
<br>
<br>　　吴山中路断，浙水半江分。此地登临惯，摅情一送君。
<br>
<br>　　卷649_67  「山中即事」方干
<br>
<br>　　趋世非身事，山中适性情。野花多异色，幽鸟少凡声。
<br>
<br>　　树影搜凉卧，苔光破碧行。闲寻采药处，仙路渐分明。
<br>
<br>　　卷649_68  「过黄州作」方干
<br>
<br>　　弭节齐安郡，孤城百战残。傍村林有虎，带郭县无官。
<br>
<br>　　暮角梅花怨，清江桂影寒。黍离缘底事，撩我起长叹。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
