<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百三十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百三十五
<br>
<br>　　卷635_1  「送边上从事」周繇
<br>
<br>　　戎装佩镆铘，走马逐轻车。衰草城边路，残阳垄上笳。
<br>
<br>　　黄河穿汉界，青冢出胡沙。提笔男儿事，功名立可夸。
<br>
<br>　　卷635_2  「送洛阳崔员外」周繇
<br>
<br>　　塞诏除嵩洛，观图见废兴。城迁周古鼎，地列汉诸陵。
<br>
<br>　　日送归朝客，时招住岳僧。郡斋台阁满，公退即吟登。
<br>
<br>　　卷635_3  「送人尉黔中」周繇
<br>
<br>　　盘山行几驿，水路复通巴。峡涨三川雪，园开四季花。
<br>
<br>　　公庭飞白鸟，官俸请丹砂。知尉黔中后，高吟采物华。
<br>
<br>　　卷635_4  「送宇文虞」周繇
<br>
<br>　　此别欲何往，未言归故林。行车新岁近，落日乱山深。
<br>
<br>　　野店寒无客，风巢动有禽。潜知经目事，大半是愁吟。
<br>
<br>　　卷635_5  「题东林寺虎掊泉」周繇
<br>
<br>　　胜致通幽感，灵泉有虎掊。爪抬山脉断，掌托石心拗。
<br>
<br>　　竹蔼疑相近，松阴盖亦交。转令栖遁者，真境逾难抛。
<br>
<br>　　卷635_6  「登甘露寺」周繇
<br>
<br>　　盘江上几层，峭壁半垂藤。殿锁南朝像，龛禅外国僧。
<br>
<br>　　海涛砌槛，山雨洒窗灯。日暮疏钟起，声声彻广陵。
<br>
<br>　　卷635_7  「甘露寺东轩」周繇
<br>
<br>　　每日怜晴眺，闲吟只自娱。山从平地有，水到远天无。
<br>
<br>　　老树多封楚，轻烟暗染吴。虽居此廊下，入户亦踌蹰。
<br>
<br>　　卷635_8  「甘露寺北轩」周繇
<br>
<br>　　晓色宜闲望，山风远益清。白云连晋阁，碧树尽芜城。
<br>
<br>　　少静沙痕出，烟消野火平。最堪佳此境，为我长诗情。
<br>
<br>　　卷635_9  「咏萤」周繇
<br>
<br>　　熠熠与娟娟，池塘竹树边。乱飞同曳火，成聚却无烟。
<br>
<br>　　微雨洒不灭，轻风吹欲燃。旧曾书案上，频把作囊悬。
<br>
<br>　　卷635_10  「望海」周繇
<br>
<br>　　苍茫空泛日，四顾绝人烟。半浸中华岸，旁通异域船。
<br>
<br>　　岛间应有国，波外恐无天。欲作乘槎客，翻愁去隔年。
<br>
<br>　　卷635_11  「送杨环校书归广南」周繇
<br>
<br>　　天南行李半波涛，滩树枝枝拂戏猱。初著蓝衫从远峤，
<br>
<br>　　乍辞云署泊轻艘。山村象踏桄榔叶，海外人收翡翠毛。
<br>
<br>　　名宦两成归旧隐，遍寻亲友兴何饶。
<br>
<br>　　卷635_12  「经故宅有感」周繇
<br>
<br>　　身没南荒雨露赊，朱门空锁旧繁华。池塘凿就方通水，
<br>
<br>　　桃杏栽成未见花。异代图书藏几箧，倾城罗绮散谁家。
<br>
<br>　　昔年埏埴生灵地，今日生人为叹嗟。
<br>
<br>　　卷635_13  「送入蕃使」周繇
<br>
<br>　　猎猎旗幡过大荒，敕书犹带御烟香。滹沱河冻军回探，
<br>
<br>　　逻C孤城雁著行。远寨风狂移帐幕，平沙日晚卧牛羊。
<br>
<br>　　早终册礼朝天阙，莫遣虬髭染塞霜。
<br>
<br>　　卷635_14  「白石潭秋霁作」周繇
<br>
<br>　　潭心烟雾破斜晖，殷殷雷声隔翠微。崖蹙盘涡翻蜃窟，
<br>
<br>　　滩吹白石上渔矶。陵风舴艋讴哑去，出水鸬鹚薄泊飞。
<br>
<br>　　秋霁更谁同此望，远钟时见一僧归。
<br>
<br>　　卷635_15  「题金陵栖霞寺赠月公」周繇
<br>
<br>　　明家不要买山钱，施作清池种白莲。松桧老依云外地，
<br>
<br>　　楼台深锁洞中天。风经绝顶回疏雨，石倚危屏挂落泉。
<br>
<br>　　欲结茅庵伴师住，肯饶多少薜萝烟。
<br>
<br>　　卷635_16  「嘲段成式（一作广阳公宴）」周繇
<br>
<br>　　蹙鞠且徒为，宁如目送时。报仇惭选X，存想恨逶迟。
<br>
<br>　　促坐疑辟，衔杯强朵颐。恣情窥窈窕，曾恃好风姿。
<br>
<br>　　色授应难夺，神交愿莫辞。请君看曲谱，不负少年期。
<br>
<br>　　卷635_17  「送江州薛尚书」周繇
<br>
<br>　　匡庐千万峰，影匝郡城中。忽佩虎符去，遥疑鸟道通。
<br>
<br>　　烟霞时满郭，波浪暮连空。树翳楼台月，帆飞鼓角风。
<br>
<br>　　郡斋多岳客，乡户半渔翁。王事行春外，题诗寄远公。
<br>
<br>　　卷635_18  「津头望白水」周繇
<br>
<br>　　晴江暗涨岸吹沙，山畔船冲树杪斜。
<br>
<br>　　城郭半淹桥市闹，鹭鸶缭绕入人家。
<br>
<br>　　卷635_19  「公子行」周繇
<br>
<br>　　青山薄薄漏春风，日暮鸣鞭柳影中。
<br>
<br>　　回望玉楼人不见，酒旗深处勒花骢。
<br>
<br>　　卷635_20  「看牡丹赠段成式（柯古前看吝酒）」周繇
<br>
<br>　　金蕊霞英叠彩香，初疑少女出兰房。
<br>
<br>　　逡巡又是一年别，寄语集仙呼索郎。
<br>
<br>　　卷635_21  「以人参遗段成式」周繇
<br>
<br>　　人形上品传方志，我得真英自紫团。
<br>
<br>　　惭非叔子空持药，更请伯言审细看。
<br>
<br>　　卷635_22  「和段成式」周繇
<br>
<br>　　回簪转黛喜猜防，粉署裁诗助酒狂。
<br>
<br>　　若遇仙丹偕羽化，但随萧史亦何伤。
<br>
<br>　　玉树琼筵映彩霞，澄虚楼阁似仙家。
<br>
<br>　　只缘存想归兰室，不向春风看夜花。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
