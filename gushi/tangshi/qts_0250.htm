<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百五十</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百五十
<br>
<br>　　卷250_1  「温泉即事」皇甫冉
<br>
<br>　　天仗星辰转，霜冬景气和。树含温液润，山入缭垣多。
<br>
<br>　　丞相金钱赐，平阳玉辇过。鲁儒求一谒，无路独如何。
<br>
<br>　　卷250_2  「送张南史（效何记室体）」皇甫冉
<br>
<br>　　马卿工词赋，位下年将暮。谢客爱云山，家贫身不闲。
<br>
<br>　　风波杳未极，几处逢相识。富贵人皆变，谁能念贫贱。
<br>
<br>　　岸有经霜草，林有故年枝。俱应待春色，独使客心悲。
<br>
<br>　　卷250_3  「庐山歌送至弘法师兼呈薛江州」皇甫冉
<br>
<br>　　释子去兮访名山，禅舟容与兮住仍前。猿啾啾兮怨月，
<br>
<br>　　江渺渺兮多烟。东林西林兮入何处，上方下方兮通石路。
<br>
<br>　　连湘接楚饶桂花，事久年深无杏树。使君爱人兼爱山，
<br>
<br>　　时引双旌万木间。政成人野皆不扰，遂令法侣性安闲。
<br>
<br>　　卷250_4  「送薛秀才」皇甫冉
<br>
<br>　　虽是寻山客，还同慢世人。读书惟务静，无褐不忧贫。
<br>
<br>　　野色春冬树，鸡声远近邻。郄公即吾友，合与尔相亲。
<br>
<br>　　卷250_5  「使往寿州淮路寄刘长卿（一作判官）」皇甫冉
<br>
<br>　　榛草荒凉村落空，驱驰卒岁亦何功。蒹葭曙色苍苍远，
<br>
<br>　　蟋蟀秋声处处同。乡路遥知淮浦外，故人多在楚云东。
<br>
<br>　　日夕烟霜那可道，寿阳西去水无穷。
<br>
<br>　　卷250_6  「酬李司兵直夜见寄」皇甫冉
<br>
<br>　　江城闻鼓角，旅宿复何如。寒月此宵半，春风旧岁馀。
<br>
<br>　　徒云资薄禄，未必胜闲居。见欲扁舟去，谁能畏简书。
<br>
<br>　　卷250_7  「送薛判官之越」皇甫冉
<br>
<br>　　时难自多务，职小亦求贤。道路无辞远，云山并在前。
<br>
<br>　　樟亭待潮处，已是越人烟。
<br>
<br>　　卷250_8  「同温丹徒登万岁楼（一作刘长卿诗）」皇甫冉
<br>
<br>　　高楼独立思依依，极浦遥山合翠微。江客不堪频北顾，
<br>
<br>　　塞鸿何事复南飞。丹阳古渡寒烟积，瓜步空洲远树稀。
<br>
<br>　　闻道王师犹转战，谁能谈笑解重围。
<br>
<br>　　卷250_9  「赋得檐燕」皇甫冉
<br>
<br>　　拂水竞何忙，傍檐如有意。翻风去每远，带雨归偏驶。
<br>
<br>　　令君裁杏梁，更欲年年去。
<br>
<br>　　卷250_10  「送李万州赴饶州觐省（得西字）」皇甫冉
<br>
<br>　　前程观拜庆，旧馆惜招携。荀氏风流远，胡家清白齐。
<br>
<br>　　川回吴岫失，塞阔楚云低。举目亲鱼鸟，惊心怯鼓鼙。
<br>
<br>　　人稀渔浦外，滩浅定山西。无限青青草，王孙去不迷。
<br>
<br>　　卷250_11  「送邹判官赴河南（一作刘长卿诗）」皇甫冉
<br>
<br>　　看君发原隰，四牡去皇皇。始罢沧江吏，还随粉署郎。
<br>
<br>　　海沂军未息，河畔岁仍荒。征税人全少，榛芜虏近亡。
<br>
<br>　　所行知宋远，相隔叹淮长。早晚裁书寄，银钩伫八行。
<br>
<br>　　卷250_12  「宿淮阴南楼酬常伯能」皇甫冉
<br>
<br>　　淮阴日落上南楼，乔木荒城古渡头。浦外野风初入户，
<br>
<br>　　窗中海月早知秋。沧波一望通千里，画角三声起百忧。
<br>
<br>　　伫立分宵绝来客，烦君步屐忽相求。
<br>
<br>　　卷250_13  「送归中丞使新罗」皇甫冉
<br>
<br>　　诏使殊方远，朝仪旧典行。浮天无尽处，望日计前程。
<br>
<br>　　暂喜孤山出，长愁积水平。野风飘叠鼓，海雨湿危旌。
<br>
<br>　　异俗知文教，通儒有令名。还将大戴礼，方外授诸生。
<br>
<br>　　卷250_14  「小江怀灵一上人」皇甫冉
<br>
<br>　　江上年年春早，津头日日人行。
<br>
<br>　　借问山阴远近，犹闻薄暮钟声。
<br>
<br>　　卷250_15  「送唐别驾赴郢州」皇甫冉
<br>
<br>　　莫叹辞家远，方看佐郡荣。长林通楚塞，高岭见秦城。
<br>
<br>　　雪向i关下，人从郢路迎。翩翩骏马去，自是少年行。
<br>
<br>　　卷250_16  「送魏中丞还河北」皇甫冉
<br>
<br>　　宁知贵公子，本是鲁诸生。上国风尘旧，中司印绶荣。
<br>
<br>　　辛勤戎旅事，雪下护羌营。
<br>
<br>　　卷250_17  「送李使君赴邵州」皇甫冉
<br>
<br>　　出送东方骑，行安南楚人。城池春足雨，风俗夜迎神。
<br>
<br>　　郢路逢归客，湘川问去津。争看使君度，皂盖雪中新。
<br>
<br>　　卷250_18  「寄振上人无碍寺所居」皇甫冉
<br>
<br>　　恋亲时见在人群，多在东山就白云。
<br>
<br>　　独坐焚香诵经处，深山古寺雪纷纷。
<br>
<br>　　卷250_19  「酬李补阙」皇甫冉
<br>
<br>　　十年归客但心伤，三径无人已自荒。夕宿灵台伴烟月，
<br>
<br>　　晨趋建礼逐衣裳。偶因麋鹿随丰草，谬荷鸳鸾借末行。
<br>
<br>　　纵有谏书犹未献，春风拂地日空长。
<br>
<br>　　卷250_20  「故齐王赠承天皇帝挽歌」皇甫冉
<br>
<br>　　礼盛追崇日，人知友悌恩。旧居从代邸，新陇入文园。
<br>
<br>　　鸿宝仙书秘，龙绲鄯尊。苍苍松里月，万古此高原。
<br>
<br>　　卷250_21  「赠恭顺皇后挽歌」皇甫冉
<br>
<br>　　徂谢年方久，哀荣事独稀。虽殊百两迓，同是九泉归。
<br>
<br>　　诏使归金策，神人送玉衣。空山竟不从，宁肯学湘妃。
<br>
<br>　　卷250_22  「病中对石竹花」皇甫冉
<br>
<br>　　散点空阶下，闲凝细雨中。那能久相伴，嗟尔秋风。
<br>
<br>　　卷250_23  「寄郑二侍御归新郑无碍寺所居」皇甫冉
<br>
<br>　　何事休官早，归来作郑人。云山随伴侣，伏腊见乡亲。
<br>
<br>　　南亩无三径，东林寄一身。谁当便静者，莫使甑生尘。
<br>
<br>　　卷250_24  「送庐山人归林虑山」皇甫冉
<br>
<br>　　无论行远近，归向旧烟林。寥落人家少，青冥鸟道深。
<br>
<br>　　白云长满目，芳草自知心。山色连东海，相思何处寻。
<br>
<br>　　卷250_25  「送荣别驾赴华州」皇甫冉
<br>
<br>　　直到群峰下，应无累日程。高车入郡舍，流水出关城。
<br>
<br>　　草色田家迥，槐阴府吏迎。还将海沂咏，籍甚汉公卿。
<br>
<br>　　卷250_26  「送常大夫加散骑常侍赴朔方」皇甫冉
<br>
<br>　　故垒烟尘后，新军河塞间。金貂宠汉将，玉节度萧关。
<br>
<br>　　澶漫沙中雪，依稀汉口山。人知窦车骑，计日勒铭还。
<br>
<br>　　卷250_27  「送王翁信还剡中旧居」皇甫冉
<br>
<br>　　海岸耕残雪，溪沙钓夕阳。客中何所有，春草渐看长。
<br>
<br>　　卷250_28  「酬张继」皇甫冉
<br>
<br>　　怅望南徐登北固，迢遥西塞恨东关。
<br>
<br>　　落日临川问音信，寒潮唯带夕阳还。
<br>
<br>　　卷250_29  「送柳八员外赴江西」皇甫冉
<br>
<br>　　岐路穷无极，长江九派分。行人随旅雁，楚树入湘云。
<br>
<br>　　久在征南役，何殊蓟北勋。离心不可问，岁暮雪纷纷。
<br>
<br>　　卷250_30  「赋长道一绝送陆邃潜夫」皇甫冉
<br>
<br>　　高山迥欲登，远水深难渡。杳杳复漫漫，行人别家去。
<br>
<br>　　卷250_31  「又得云字（一作张继诗，题作留别）」皇甫冉
<br>
<br>　　何事千年遇圣君，坐令双鬓老如云。
<br>
<br>　　南行更入深山浅，岐路悠悠水自分。
<br>
<br>　　卷250_32  「送陆潜夫往茅山赋得华阳洞」皇甫冉
<br>
<br>　　游仙洞兮访真官，奠瑶席兮礼石坛。忽仿佛兮云扰，
<br>
<br>　　杳阴深兮夏寒。欲回头兮挥手，便辞家兮可否？
<br>
<br>　　有昏嫁兮婴缠，绵归来兮已久。
<br>
<br>　　卷250_33  「又送陆潜夫茅山寻友」皇甫冉
<br>
<br>　　登山自补屐，访友不赍粮。坐啸青枫晚，行吟白日长。
<br>
<br>　　人烟隔水见，草气入林香。谁作招寻侣，清斋宿紫阳。
<br>
<br>　　卷250_34  「赋得越山三韵（一本题上有又送陆潜夫五字）」皇甫冉
<br>
<br>　　西陵犹隔水，北岸已春山。独鸟连天去，孤云伴客还。
<br>
<br>　　只应结茅宇，出入石林间。
<br>
<br>　　卷250_35  「送卢郎中使君赴京」皇甫冉
<br>
<br>　　三年期上国，万里自东溟。曲盖遵长道，油幢憩短亭。
<br>
<br>　　楚云山隐隐，淮雨草青青。康乐多新兴，题诗纪所经。
<br>
<br>　　卷250_36  「杨氏林亭探得古槎」皇甫冉
<br>
<br>　　千年古貌多，八月秋涛晚。偶被主人留，那知来近远。
<br>
<br>　　卷250_37  「送郑二之茅山」皇甫冉
<br>
<br>　　水流绝涧终日，草长深山暮春。
<br>
<br>　　犬吠鸡鸣几处，条桑种杏何人。
<br>
<br>　　卷250_38  「和王给事（一本有维字）禁省梨花咏」皇甫冉
<br>
<br>　　巧解逢人笑，还能乱蝶飞。春时风入户，几片落朝衣。
<br>
<br>　　卷250_39  「送郑员外入茅山居」皇甫冉
<br>
<br>　　但见全家去，宁知几日还。白云迎谷口，流水出人间。
<br>
<br>　　冠冕情遗世，神仙事满山。其中应有物，岂贵一身闲。
<br>
<br>　　卷250_40  「送志弥师往淮南」皇甫冉
<br>
<br>　　已能持律藏，复去礼禅亭。长老偏摩顶，时流尚诵经。
<br>
<br>　　独行寒野旷，旅宿远山青。眷属空相望，鸿飞已杳冥。
<br>
<br>　　卷250_41  「谢韦大夫柳栽」皇甫冉
<br>
<br>　　本在胡笳曲，今从汉将营。浓阴方待庇，弱植岂无情。
<br>
<br>　　比雪花应吐，藏乌叶未成。五株蒙远赐，应使号先生。
<br>
<br>　　卷250_42  「问李二司直所居云山」皇甫冉
<br>
<br>　　门外水流何处？天边树绕谁家？
<br>
<br>　　山色东西多少？朝朝几度云遮。
<br>
<br>　　卷250_43  「刘侍御朝命许停官归侍」皇甫冉
<br>
<br>　　孟孙唯问孝，莱子复辞官。幸遂温踉福其甘稼穑难。
<br>
<br>　　采芝供上药，拾槿奉晨餐。栋里云藏雨，山中暑带寒。
<br>
<br>　　非时应有笋，闲地尽生兰。赐告承优诏，长筵永日欢。
<br>
<br>　　卷250_44  「送陆鸿渐赴越」皇甫冉
<br>
<br>　　行随新树深，梦隔重江远。迢递风日间，苍茫洲渚晚。
<br>
<br>　　卷250_45  「送窦叔向」皇甫冉
<br>
<br>　　楚客怨逢秋，闲吟兴非一。弃官守贫病，作赋推文律。
<br>
<br>　　樵径未经霜，茅檐初负日。今看泛月去，偶见乘潮出。
<br>
<br>　　卜地会为邻，还依仲长室。
<br>
<br>　　卷250_46  「题蒋道士房」皇甫冉
<br>
<br>　　轩窗缥缈起烟霞，诵诀存思白日斜。
<br>
<br>　　闻道昆仑有仙籍，何时青鸟送丹砂。
<br>
<br>　　卷250_47  「夜集张N所居（得飘字）」皇甫冉
<br>
<br>　　江南成久客，门馆日萧条。惟有图书在，多伤鬓发凋。
<br>
<br>　　诸生陪讲诵，稚子给渔樵。虚室寒灯静，空阶落叶飘。
<br>
<br>　　沧洲自有趣，谁道隐须招。
<br>
<br>　　卷250_48  「酬权器」皇甫冉
<br>
<br>　　南望江南满山雪，此情惆怅将谁说。徒随群吏不曾闲，
<br>
<br>　　顾与诸生为久别。闻君静坐转耽书，种树葺茅还旧居。
<br>
<br>　　终日白云应自足，明年芳草又何如。人生有怀若不展，
<br>
<br>　　出入公门犹未免。回舟朝夕待春风，先报华阳洞深浅。
<br>
<br>　　卷250_49  「寄刘方平大谷田家」皇甫冉
<br>
<br>　　故山闻独往，樵路忆相从。冰结泉声绝，霜清野翠浓。
<br>
<br>　　篱边颍阳道，竹外少姨峰。日夕田家务，寒烟隔几重。
<br>
<br>　　卷250_50  「送云阳少府（得归字）」皇甫冉
<br>
<br>　　渭曲春光无远近，池阳谷口倍芳菲。
<br>
<br>　　官舍村桥来几日，残花寥落待君归。
<br>
<br>　　卷250_51  「鲁山送别（一作刘长卿诗）」皇甫冉
<br>
<br>　　凄凄游子若飘蓬，明月清樽只暂同。
<br>
<br>　　南望千山如黛色，愁君客路在其中。
<br>
<br>　　卷250_52  「题高云客舍」皇甫冉
<br>
<br>　　孤兴日自深，浮云非所仰。窗中西城峻，树外东川广。
<br>
<br>　　晏起簪葛巾，闲吟倚藜杖。阮公道在醉，庄子生常养。
<br>
<br>　　五柳转扶疏，千峰恣来往。清秋香粳获，白露寒菜长。
<br>
<br>　　吴国滞风烟，平陵延梦想。时人趋缨弁，高鸟违罗网。
<br>
<br>　　世事徒乱纷，吾心方浩荡。唯将山与水，处处谐真赏。
<br>
<br>　　卷250_53  「台头寺愿上人院古松…与赵八员外、裴十补阙同赋之」皇甫冉
<br>
<br>　　细草亦全高，秋毫乍堪比。及至干霄日，何人复居此。
<br>
<br>　　卷250_54  「渔子沟寄赵员外裴补阙」皇甫冉
<br>
<br>　　欲逐淮潮上，暂停渔子沟。相望知不见，终是屡回头。
<br>
<br>　　卷250_55  「送崔使君赴寿州（一作刘长卿诗）」皇甫冉
<br>
<br>　　列郡专城分国忧，彤试砀枪胖詈睢Ｖ倩遇主年犹少，
<br>
<br>　　公瑾论兵位已酬。草色青青宜建隼，蝉声处处杂鸣驺。
<br>
<br>　　千里相思如可见，淮南木落早惊秋。
<br>
<br>　　卷250_56  「送谢十二判官」皇甫冉
<br>
<br>　　四牡驱驰千里馀，越山稠叠海林疏。
<br>
<br>　　不辞终日离家远，应为刘公一纸书。
<br>
<br>　　卷250_57  「送处州裴使君赴京」皇甫冉
<br>
<br>　　使君朝北阙，车骑发东方。别喜天书召，宁忧地脉长。
<br>
<br>　　山行朝复夕，水宿露为霜。秋草连秦塞，孤帆落汉阳。
<br>
<br>　　新衔趋建礼，旧位识文昌。唯有东归客，应随南雁翔。
<br>
<br>　　卷250_58  「送田济之扬州赴选」皇甫冉
<br>
<br>　　家贫不自给，求禄为荒年。调补无高位，卑栖屈此贤。
<br>
<br>　　江山欲霜雪，吴楚接风烟。相去诚非远，离心亦渺然。
<br>
<br>　　卷250_59  「送袁郎中破贼北归」皇甫冉
<br>
<br>　　优诏亲贤时独稀，中途紫绂换征衣。黄香省闼登朝去，
<br>
<br>　　杨仆楼船振旅归。万里长闻随战角，十年不得掩郊扉。
<br>
<br>　　□□□□□□□，但将词赋奉恩辉。
<br>
<br>　　卷250_60  「同李万晚望南岳寺怀普门上人」皇甫冉
<br>
<br>　　释子身心无垢纷，独将衣钵去人群。
<br>
<br>　　相思晚望松林寺，唯有钟声出白云。
<br>
<br>　　卷250_61  「奉和独孤中丞游法华寺」皇甫冉
<br>
<br>　　谢君临郡府，越国旧山川。访道三千界，当仁五百年。
<br>
<br>　　岩空驺驭响，树密旆旌连。阁影凌空壁，松声助乱泉。
<br>
<br>　　开门得初地，伏槛接诸天。向背春光满，楼台古制全。
<br>
<br>　　群峰争彩翠，百谷会风烟。香象随僧久，祥乌报客先。
<br>
<br>　　清心乘暇日，稽首慕良缘。法证无生偈，诗成大雅篇。
<br>
<br>　　苍生望已久，回驾独依然。
<br>
<br>　　卷250_62  「之京留别刘方平」皇甫冉
<br>
<br>　　客子慕俦侣，含凄整晨装。邀欢日不足，况乃前期长。
<br>
<br>　　离袂惜嘉月，远还劳折芳。迟回越二陵，回首但苍茫。
<br>
<br>　　乔木清宿雨，故关愁夕阳。人言长安乐，其奈缅相望。
<br>
<br>　　卷250_63  「出塞」皇甫冉
<br>
<br>　　吹角出塞门，前瞻即胡地。三军尽回首，皆洒望乡泪。
<br>
<br>　　转念关山长，行看风景异。由来征戍客，负得轻生义。
<br>
<br>　　卷250_64  「赴李少府庄失路」皇甫冉
<br>
<br>　　君家南郭白云连，正待情人弄石泉。
<br>
<br>　　月照烟花迷客路，苍苍何处是伊川。
<br>
<br>　　卷250_65  「雨雪」皇甫冉
<br>
<br>　　风沙悲久戍，雨雪更劳师。绝漠无人境，将军苦战时。
<br>
<br>　　山川迷向背，氛雾失旌旗。徒念天涯隔，中人芳草期。
<br>
<br>　　卷250_66  「馆陶李丞旧居」皇甫冉
<br>
<br>　　盛名天下挹馀芳，弃置终身不拜郎。词藻世传平子赋，
<br>
<br>　　园林人比郑公乡。门前坠叶浮秋水，篱外寒皋带夕阳。
<br>
<br>　　日日青松成古木，只应来者为心伤。
<br>
<br>　　卷250_67  「送刘兵曹还陇山居」皇甫冉
<br>
<br>　　离堂徒宴语，行子但悲辛。虽是还家路，终为陇上人。
<br>
<br>　　先秋雪已满，近夏草初新。唯有闻羌笛，梅花曲里春。
<br>
<br>　　卷250_68  「同李三月夜作」皇甫冉
<br>
<br>　　霜风惊度雁，月露皓疏林。处处砧声发，星河秋夜深。
<br>
<br>　　卷250_69  「同裴少府安居寺对雨」皇甫冉
<br>
<br>　　共结寻真会，还当退食初。炉烟云气合，林叶雨声馀。
<br>
<br>　　溽暑销珍簟，浮凉入绮疏。归心从念远，怀此复何如。
<br>
<br>　　卷250_70  「送元晟归潜山所居（一作送王山人归别业）」皇甫冉
<br>
<br>　　深山秋事早，君去复何如。`露收新稼，迎寒葺旧庐。
<br>
<br>　　题诗即招隐，作赋是闲居。别后空相忆，嵇康懒寄书。
<br>
<br>　　卷250_71  「送康判官往新安赋得江路西南永（一作刘长卿诗）」皇甫冉
<br>
<br>　　不向新安去，那知江路长。猿声比庐霍，水色胜潇湘。
<br>
<br>　　驿树收残雨，渔家带夕阳。何须愁旅泊，使者有辉光。
<br>
<br>　　卷250_72  「宿洞灵观」皇甫冉
<br>
<br>　　孤烟灵洞远，积雪满山寒。松柏凌高殿，莓苔封古坛。
<br>
<br>　　客来清夜久，仙去白云残。明日开金，焚香更沐兰。
<br>
<br>　　卷250_73  「酬卢十一过宿」皇甫冉
<br>
<br>　　乞还方未遂，日夕望云林。况复逢春草，何劳问此心。
<br>
<br>　　闭门公务散，枉策故情深。遥夜他乡酒，同君梁甫吟。
<br>
<br>　　卷250_74  「酬裴十四（得晏字）」皇甫冉
<br>
<br>　　淮海各联翩，三年方一见。素心终不易，玄发何须变。
<br>
<br>　　旧国想平陵，春山满阳羡。邻鸡莫遽唱，共惜良夜晏。
<br>
<br>　　卷250_75  「彭祖井（一本题上有奉和王相公五字）」皇甫冉
<br>
<br>　　上公旌节在徐方，旧井莓苔近寝堂。访古因知彭祖宅，
<br>
<br>　　得仙何必葛洪乡。清虚不共春池竟，盥漱偏宜夏日长。
<br>
<br>　　闻道延年如玉液，欲将调鼎献明光。
<br>
<br>　　卷250_76  「奉和对雪（一本作奉和王相公喜雪）」皇甫冉
<br>
<br>　　春雪偏当夜，暄风却变寒。庭深不复扫，城晓更宜看。
<br>
<br>　　命酒闲令酌，披蓑晚未冠。连营鼓角动，忽似战桑干。
<br>
<br>　　卷250_77  「送萧献士（一本题下有往邺中三字）」皇甫冉
<br>
<br>　　惆怅烟郊晚，依然此送君。长河隔旅梦，浮客伴孤云。
<br>
<br>　　淇上春山直，黎阳大道分。西陵倘一吊，应有士衡文。
<br>
<br>　　卷250_78  「卖药人处得南阳朱山人书」皇甫冉
<br>
<br>　　卖药何为者，逃名市井居。唯通远山信，因致逸人书。
<br>
<br>　　已报还丹效，全将世事疏。秋风景溪里，萧散寄樵渔。
<br>
<br>　　卷250_79  「初出沅江夜入湖」皇甫冉
<br>
<br>　　放溜出江口，回瞻松栝深。不知舟中月，更引湖间心。
<br>
<br>　　卷250_80  「送裴员外往江南」皇甫冉
<br>
<br>　　分务江南远，留欢幕下荣。枫林萦楚塞，水驿到湓城。
<br>
<br>　　岸草知春晚，沙禽好夜惊。风帆几泊处，处处暮潮清。
<br>
<br>　　卷250_81  「奉和王相公早春登徐州城」皇甫冉
<br>
<br>　　落日凭危堞，春风似故乡。川流通楚塞，山色绕徐方。
<br>
<br>　　壁垒依寒草，旌旗动夕阳。元戎资上策，南亩起耕桑。
<br>
<br>　　卷250_82  「奉和对山僧（一作同杜相公对山僧）」皇甫冉
<br>
<br>　　吏散重门掩，僧来闭阁闲。远心驰北阙，春兴寄东山。
<br>
<br>　　草长风光里，莺喧静默间。芳辰不可住，惆怅暮禽还。
<br>
<br>　　卷250_83  「奉和待勤照上人不至」皇甫冉
<br>
<br>　　东洛居贤相，南方待本师。旌麾俨欲动，杯锡杳仍迟。
<br>
<br>　　积雪迷何处，惊风泊几时。大臣能护法，况有故山期。
<br>
<br>　　卷250_84  「奉和汉祖庙下之作」皇甫冉
<br>
<br>　　古庙风烟积，春城车骑过。方修汉祖祀，更使沛童歌。
<br>
<br>　　寝帐巢禽出，香烟水雾和。神心降福处，应在故乡多。
<br>
<br>　　卷250_85  「和朝郎中扬子玩雪寄山阴严维」皇甫冉
<br>
<br>　　凝阴晦长箔，积雪满通川。征客寒犹去，愁人昼更眠。
<br>
<br>　　谢家兴咏日，汉将出师年。闻有招寻兴，随君访戴船。
<br>
<br>　　卷250_86  「闲居作」皇甫冉
<br>
<br>　　多病辞官罢，闲居作赋成。图书唯药，饮食止藜羹。
<br>
<br>　　学谢淹中术，诗无邺下名。不堪趋建礼，讵是厌承明。
<br>
<br>　　已辍金门步，方从石路行。远山期道士，高柳觅先生。
<br>
<br>　　性懒尤因疾，家贫自省营。种苗虽尚短，谷价幸全轻。
<br>
<br>　　篇咏投康乐，壶觞就步兵。何人肯相访，开户一逢迎。
<br>
<br>　　卷250_87  「归渡洛水」皇甫冉
<br>
<br>　　暝色赴春愁，归人南渡头。渚烟空翠合，滩月碎光流。
<br>
<br>　　澧浦饶芳草，沧浪有钓舟。谁知放歌客，此意正悠悠。
<br>
<br>　　卷250_88  「送郑二员外」皇甫冉
<br>
<br>　　置酒竟长宵，送君登远道。羁心看旅雁，晚泊依秋草。
<br>
<br>　　秋草尚芊芊，离忧亦渺然。元戎辟才彦，行子犯风烟。
<br>
<br>　　风烟积惆怅，淮海殊飘荡。明日是重阳，登高远相望。
<br>
<br>　　卷250_89  「酬崔侍御期籍道士不至兼寄」皇甫冉
<br>
<br>　　一心求妙道，几岁候真师。丹灶今何在，白云无定期。
<br>
<br>　　昆仑烟景绝，汗漫往还迟。君但焚香待，人间到有时。
<br>
<br>　　卷250_90  「送裴陟归常州」皇甫冉
<br>
<br>　　夜雨须停棹，秋风暗入衣。见君尝北望，何事却南归。
<br>
<br>　　卷250_91  「赠别（一作赠寄权三客舍）」皇甫冉
<br>
<br>　　南桥春日暮，杨柳带青渠。不得同携手，空成意有馀。
<br>
<br>　　卷250_92  「和袁郎中破贼后经剡中山水」皇甫冉
<br>
<br>　　武库分帷幄，儒衣事鼓鼙。兵连越徼外，寇尽海门西。
<br>
<br>　　节比全疏勒，功当雪会稽。旌旗回剡岭，士马濯耶溪。
<br>
<br>　　受律梅初发，班师草未齐。行看佩金印，岂得访丹梯。
<br>
<br>　　卷250_93  「徐州送丘侍御之越」皇甫冉
<br>
<br>　　时鸟催春色，离人惜岁华。远山随拥传，芳草引还家。
<br>
<br>　　北固潮当阔，西陵路稍斜。纵令寒食过，犹有镜中花。
<br>
<br>　　卷250_94  「闲居（一作王维诗）」皇甫冉
<br>
<br>　　桃红复含宿雨，柳绿更带春烟。
<br>
<br>　　花落家童未扫，莺啼山客犹眠。
<br>
<br>　　卷250_95  「送延陵陈法师赴上元」皇甫冉
<br>
<br>　　延陵初罢讲，建业去随缘。翻译推多学，坛场最少年。
<br>
<br>　　浣衣逢野水，乞食向人烟。遍礼南朝寺，焚香古像前。
<br>
<br>　　卷250_96  「赋得海边树」皇甫冉
<br>
<br>　　历历缘荒岸，溟溟入远天。每同沙草发，长共水云连。
<br>
<br>　　摇落潮风早，离披海雨偏。故伤游子意，多在客舟前。
<br>
<br>　　卷250_97  「题昭上人房」皇甫冉
<br>
<br>　　沃州传教后，百衲老空林。虑尽朝昏磬，禅随坐卧心。
<br>
<br>　　鹤飞湖草迥，门闭野云深。地与天台接，中峰早晚寻。
<br>
<br>　　卷250_98  「送李使君赴抚州」皇甫冉
<br>
<br>　　远送临川守，还同康乐侯。岁时徒改易，今古接风流。
<br>
<br>　　五马嘶长道，双旌向本州。乡心寄西北，应上郡城楼。
<br>
<br>　　卷250_99  「同樊润州游郡东山」皇甫冉
<br>
<br>　　北固多陈迹，东山复盛游。铙声发大道，草色引行驺。
<br>
<br>　　此地何时有，长江自古流。频随公府步，南客寄徐州。
<br>
<br>　　卷250_100  「酬杨侍御寺中见招」皇甫冉
<br>
<br>　　贫居依柳市，闲步在莲宫。高阁宜春雨，长廊好啸风。
<br>
<br>　　诚如双树下，岂比一丘中。
<br>
<br>　　卷250_101  「重阳日酬李观」皇甫冉
<br>
<br>　　不见白衣来送酒，但令黄菊自开花。
<br>
<br>　　愁看日晚良辰过，步步行寻陶令家。
<br>
<br>　　卷250_102  「寄权器」皇甫冉
<br>
<br>　　露湿青芜时欲晚，水流黄叶意无穷。
<br>
<br>　　节近重阳念归否，眼前篱菊带秋风。
<br>
<br>　　卷250_103  「酬李判官度梨岭见寄」皇甫冉
<br>
<br>　　陇首怨西征，岭南雁北顾。行人与流水，共向闽中去。
<br>
<br>　　卷250_104  「送魏六侍御葬」皇甫冉
<br>
<br>　　哭葬寒郊外，行将何所从。盛曹徒列柏，新墓已栽松。
<br>
<br>　　海月同千古，江云覆几重。旧书曾谏猎，遗草议登封。
<br>
<br>　　畴昔轻三事，尝期老一峰。门临商岭道，窗引洛城钟。
<br>
<br>　　应积泉中恨，无因世上逢。招寻偏见厚，疏慢亦相容。
<br>
<br>　　张范唯通梦，求羊永绝踪。谁知长卿疾，歌赋不还邛。
<br>
<br>　　卷250_105  「送张道士归茅山谒李尊师」皇甫冉
<br>
<br>　　向山独有一人行，近洞应逢双鹤迎。尝以素书传弟子，
<br>
<br>　　还因白石号先生。无穷杏树行时种，几许芝田向月耕。
<br>
<br>　　师事少君年岁久，欲随旄节往层城。
<br>
<br>　　卷250_106  「酬裴补阙吴寺见寻（一作酬袁补阙中天寺见寄）」皇甫冉
<br>
<br>　　东林初结构，已有晚钟声。窗户背流水，房廊半架城。
<br>
<br>　　远山重叠见，芳草浅深生。每与君携手，多烦长老迎。
<br>
<br>　　卷250_107  「送王相公之幽州」皇甫冉
<br>
<br>　　自昔萧曹任，难兼卫霍功。勤劳无远近，旌节屡西东。
<br>
<br>　　不选三河卒，还令万里通。雁行缘古塞，马鬣起长风。
<br>
<br>　　遮虏关山静，防秋鼓角雄。徒思一攀送，羸老荜门中。
<br>
<br>　　卷250_108  「题竹扇赠别」皇甫冉
<br>
<br>　　湘竹殊堪制，齐纨且未工。幸亲芳袖日，犹带旧林风。
<br>
<br>　　掩笑歌筵里，传书卧阁中。竟将为别赠，宁与合欢同。
<br>
<br>　　卷250_109  「归阳羡兼送刘八长卿」皇甫冉
<br>
<br>　　湖上孤帆别，江南谪宦归。前程愁更远，临水泪沾衣。
<br>
<br>　　云梦春山遍，潇湘过客稀。武陵招我隐，岁晚闭柴扉。
<br>
<br>　　卷250_110  「东郊迎春」皇甫冉
<br>
<br>　　晓见苍龙驾，东郊春已迎。彩云天仗合，玄象太阶平。
<br>
<br>　　佳气山川秀，和风政令行。句陈霜骑肃，御道雨师清。
<br>
<br>　　律向韶阳变，人随草木荣。遥观上林树，今日遇迁莺。
<br>
<br>　　卷250_111  「招隐寺送阎判官还江州」皇甫冉
<br>
<br>　　离别那逢秋气悲，东林更作上方期。共知客路浮云外，
<br>
<br>　　暂爱僧房坠叶时。长江九派人归少，寒岭千重雁度迟。
<br>
<br>　　借问浔阳在何处，每看潮落一相思。
<br>
<br>　　卷250_112  「送李山人还」皇甫冉
<br>
<br>　　从来无检束，只欲老烟霞。鸡犬声相应，深山有几家。
<br>
<br>　　卷250_113  「韦中丞西厅海榴」皇甫冉
<br>
<br>　　海花争让候榴花，犯雪先开内史家。
<br>
<br>　　末客朝朝铃阁下，从公步履玩年华。
<br>
<br>　　卷250_114  「洪泽馆壁见故礼部尚书题诗」皇甫冉
<br>
<br>　　底事洪泽壁，空留黄绢词。年年淮水上，行客不胜悲。
<br>
<br>　　卷250_115  「望南山雪怀山寺普上人」皇甫冉
<br>
<br>　　夜夜梦莲宫，无由见远公。朝来出门望，知在雪山中。
<br>
<br>　　卷250_116  「送夔州班使君」皇甫冉
<br>
<br>　　晚日照楼边，三军拜峡前。白云随浪散，青壁与山连。
<br>
<br>　　万岭岷峨雪，千家橘柚川。还如赴河内，天上去经年。
<br>
<br>　　卷250_117  「寻戴处士」皇甫冉
<br>
<br>　　车马长安道，谁知大隐心。蛮僧留古镜，蜀客寄新琴。
<br>
<br>　　晒药竹斋暖，捣茶松院深。思君一相访，残雪似山阴。
<br>
<br>　　卷250_118  「早发中严寺别契上人」皇甫冉
<br>
<br>　　苍苍松桂阴，残月半西岑。素壁寒灯暗，红炉夜火深。
<br>
<br>　　厨开山鼠散，钟尽岭猿吟。行役方如此，逢师懒话心。
<br>
<br>　　卷250_119  「华清宫」皇甫冉
<br>
<br>　　骊岫接新丰，i驾翠空。凿山开秘殿，隐雾闭仙宫。
<br>
<br>　　绛阙犹栖凤，雕梁尚带虹。温泉曾浴日，华馆旧迎风。
<br>
<br>　　肃穆瞻云辇，沈深闭绮栊。东郊倚望处，瑞气霭鳌
<br>
<br>　　卷250_120  「送孔巢父赴河南军（一作刘长卿诗）」皇甫冉
<br>
<br>　　江城相送阻烟波，况复新秋一雁过。闻道全师征北虏，
<br>
<br>　　更言诸将会南河。边心杳杳乡人绝，塞草青青战马多。
<br>
<br>　　共许陈琳工奏记，知君名宦未蹉跎。
<br>
<br>　　卷250_121  「李二侍御丹阳东去新亭」皇甫冉
<br>
<br>　　姑苏东望海陵间，几度裁书信未还。长在府中持白简，
<br>
<br>　　岂知天畔有青山。人归极浦寒流广，雁下平芜秋野闲。
<br>
<br>　　旧日新亭更携手，他乡风景亦相关。
<br>
<br>　　卷250_122  「夜发沅江寄李颍川刘侍郎（时二公贬于此）」皇甫冉
<br>
<br>　　半夜回舟入楚乡，月明山水共苍苍。
<br>
<br>　　孤猿更发秋风里，不是愁人亦断肠。
<br>
<br>　　卷250_123  「浪淘沙二首（一作皇甫松诗）」皇甫冉
<br>
<br>　　蛮歌豆蔻北人愁，松雨蒲风野艇秋。
<br>
<br>　　浪起眠不得，寒沙细细入江流。
<br>
<br>　　濑头细草接疏林，恶浪罾船半欲沈。
<br>
<br>　　宿鹭眠洲非旧浦，去年沙觜是江心。
<br>
<br>　　卷250_124  「春思（一作刘长卿诗）」皇甫冉
<br>
<br>　　莺啼燕语报新年，马邑龙堆路几千。家住秦城邻汉苑，
<br>
<br>　　心随明月到胡天。机中锦字论长恨，楼上花枝笑独眠。
<br>
<br>　　为问元戎窦车骑，何时反旆勒燕然。
<br>
<br>　　卷250_125  「逢庄纳因赠」皇甫冉
<br>
<br>　　世故还相见，天涯共向东。春归江海上，人老别离中。
<br>
<br>　　郡吏名何晚，沙鸥道自同。甘泉须早献，且莫叹飘蓬。
<br>
<br>　　卷250_126  「送韦山人归钟山所居（一作郎士元诗）」皇甫冉
<br>
<br>　　逸人归路远，弟子出山迎。服药颜虽驻，耽书癖已成。
<br>
<br>　　柴扉度岁月，藜杖见公卿。更作儒林传，还应有姓名。
<br>
<br>　　卷250_127  「送普门上人（一作皇甫曾诗，题下有还阳羡三字）」皇甫冉
<br>
<br>　　花宫难久别，道者忆千灯。残雪入林路，深山归寺僧。
<br>
<br>　　日光依嫩草，泉响滴春冰。何用求方便，看心是一乘。
<br>
<br>　　卷250_128  「怨回纥歌二首」皇甫冉
<br>
<br>　　白首南朝女，愁听异域歌。收兵颉利国，饮马胡芦河。
<br>
<br>　　毳布腥膻久，穹庐岁月多。雕巢城上宿，吹笛泪滂沱。
<br>
<br>　　祖席驻征棹，开帆信候潮。隔烟桃叶泣，吹管杏花飘。
<br>
<br>　　船去鸥飞阁，人归尘上桥。别离惆怅泪，江路湿红蕉。
<br>
<br>　　卷250_129  「句」皇甫冉
<br>
<br>　　微官同侍苍龙阙，直谏偏推白马生。
<br>
<br>　　（《寄李补阙》，出《诗式》）。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
