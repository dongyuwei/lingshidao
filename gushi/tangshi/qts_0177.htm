<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百七十七</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百七十七
<br>
<br>　　卷177_1  「送韩侍御之广德」李白
<br>
<br>　　昔日绣衣何足荣，今宵贳酒与君倾。
<br>
<br>　　暂就东山赊月色，酣歌一夜送泉明。
<br>
<br>　　卷177_2  「送通禅师还南陵隐静寺」李白
<br>
<br>　　我闻隐静寺，山水多奇踪。岩种朗公橘，门深杯渡松。
<br>
<br>　　道人制猛虎，振锡还孤峰。他日南陵下，相期谷口逢。
<br>
<br>　　卷177_3  「送友人」李白
<br>
<br>　　青山横北郭，白水绕东城。此地一为别，孤蓬万里征。
<br>
<br>　　浮云游子意，落日故人情。挥手自兹去，萧萧班马鸣。
<br>
<br>　　卷177_4  「送别」李白
<br>
<br>　　斗酒渭城边，垆头醉不眠。梨花千树雪，杨叶万条烟。
<br>
<br>　　惜别倾壶醑，临分赠马鞭。看君颍上去，新月到应圆。
<br>
<br>　　卷177_5  「江上送女道士褚三清游南岳」李白
<br>
<br>　　吴江女道士，头戴莲花巾。霓衣不湿雨，特异阳台云。
<br>
<br>　　足下远游履，凌波生素尘。寻仙向南岳，应见魏夫人。
<br>
<br>　　卷177_6  「送友人入蜀」李白
<br>
<br>　　见说蚕丛路，崎岖不易行。山从人面起，云傍马头生。
<br>
<br>　　芳树笼秦栈，春流绕蜀城。升沉应已定，不必问君平。
<br>
<br>　　卷177_7  「送李青归南叶阳川」李白
<br>
<br>　　伯阳仙家子，容色如青春。日月秘灵洞，云霞辞世人。
<br>
<br>　　化心养精魄，隐几天真。莫作千年别，归来城郭新。
<br>
<br>　　卷177_8  「送舍弟」李白
<br>
<br>　　吾家白额驹，远别临东道。他日相思一梦君，
<br>
<br>　　应得池塘生春草。
<br>
<br>　　卷177_9  「送别得书字」李白
<br>
<br>　　水色南天远，舟行若在虚。迁人发佳兴，吾子访闲居。
<br>
<br>　　日落看归鸟，潭澄羡跃鱼。圣朝思贾谊，应降紫泥书。
<br>
<br>　　卷177_10  「送L十少府」李白
<br>
<br>　　试发清秋兴，因为吴会吟。碧云敛海色，流水折江心。
<br>
<br>　　我有延陵剑，君无陆贾金。艰难此为别，惆怅一何深。
<br>
<br>　　卷177_11  「送张秀才谒高中丞」李白
<br>
<br>　　秦帝沦玉镜，留侯降氛氲。感激黄石老，经过沧海君。
<br>
<br>　　壮士挥金槌，报仇六国闻。智勇冠终古，萧陈难与群。
<br>
<br>　　两龙争斗时，天地动风云。酒酣舞长剑，仓卒解汉纷。
<br>
<br>　　宇宙初倒悬，鸿沟势将分。英谋信奇绝，夫子扬清芬。
<br>
<br>　　胡月入紫微，三光乱天文。高公镇淮海，谈笑却妖氛。
<br>
<br>　　采尔幕中画，戡难光殊勋。我无燕霜感，玉石俱烧焚。
<br>
<br>　　但洒一行泪，临歧竟何云。
<br>
<br>　　卷177_12  「寻阳送弟昌峒鄱阳司马作」李白
<br>
<br>　　桑落洲渚连，沧江无云烟。寻阳非剡水，忽见子猷船。
<br>
<br>　　飘然欲相近，来迟杳若仙。人乘海上月，帆落湖中天。
<br>
<br>　　一睹无二诺，朝欢更胜昨。尔则吾惠连，吾非尔康乐。
<br>
<br>　　朱绂白银章，上官佐鄱阳。松门拂中道，石镜回清光。
<br>
<br>　　摇扇及于越，水亭风气凉。与尔期此亭，期在秋月满。
<br>
<br>　　时过或未来，两乡心已断。吴山对楚岸，彭蠡当中州。
<br>
<br>　　相思定如此，有穷尽年愁。
<br>
<br>　　卷177_13  「饯校书叔云」李白
<br>
<br>　　少年费白日，歌笑矜朱颜。不知忽已老，喜见春风还。
<br>
<br>　　惜别且为欢，裴回桃李间。看花饮美酒，听鸟临晴山。
<br>
<br>　　向晚竹林寂，无人空闭关。
<br>
<br>　　卷177_14  「送王孝廉觐省」李白
<br>
<br>　　彭蠡将天合，姑苏在日边。宁亲候海色，欲动孝廉船。
<br>
<br>　　窈窕晴江转，参差远岫连。相思无昼夜，东泣似长川。
<br>
<br>　　卷177_15  「同吴王送杜秀芝赴举入京」李白
<br>
<br>　　秀才何翩翩，王许回也贤。暂别庐江守，将游京兆天。
<br>
<br>　　秋山宜落日，秀水出寒烟。欲折一枝桂，还来雁沼前。
<br>
<br>　　卷177_16  「洞庭醉后送绛州吕使君果流澧州」李白
<br>
<br>　　昔别若梦中，天涯忽相逢。洞庭破秋月，纵酒开愁容。
<br>
<br>　　赠剑刻玉字，延平两蛟龙。送君不尽意，书及雁回峰。
<br>
<br>　　卷177_17  「与诸公送陈郎将归衡阳」李白
<br>
<br>　　衡山苍苍入紫冥，下看南极老人星。回飙吹散五峰雪，
<br>
<br>　　往往飞花落洞庭。气清岳秀有如此，郎将一家拖金紫。
<br>
<br>　　门前食客乱浮云，世人皆比孟尝君。江上送行无白璧，
<br>
<br>　　临歧惆怅若为分。
<br>
<br>　　卷177_18  「送赵判官赴黔府中丞叔幕」李白
<br>
<br>　　廓落青云心，交结黄金尽。富贵翻相忘，令人忽自哂。
<br>
<br>　　蹭蹬鬓毛斑，盛时难再还。巨源咄石生，何事马蹄间。
<br>
<br>　　绿萝长不厌，却欲还东山。君为鲁曾子，拜揖高堂里。
<br>
<br>　　叔继赵平原，偏承明主恩。风霜推独坐，旌节镇雄藩。
<br>
<br>　　虎士秉金钺，蛾眉开玉樽。才高幕下去，义重林中言。
<br>
<br>　　水宿五溪月，霜啼三峡猿。东风春草绿，江上候归轩。
<br>
<br>　　卷177_19  「送陆判官往琵琶峡」李白
<br>
<br>　　水国秋风夜，殊非远别时。长安如梦里，何日是归期。
<br>
<br>　　卷177_20  「送梁四归东平」李白
<br>
<br>　　玉壶挈美酒，送别强为欢。大火南星月，长郊北路难。
<br>
<br>　　殷王期负鼎，汶水起垂竿。莫学东山卧，参差老谢安。
<br>
<br>　　卷177_21  「江夏送友人」李白
<br>
<br>　　雪点翠云裘，送君黄鹤楼。黄鹤振玉羽，西飞帝王州。
<br>
<br>　　凤无琅\实，何以赠远游。裴回相顾影，泪下汉江流。
<br>
<br>　　卷177_22  「送郄昂谪巴中」李白
<br>
<br>　　瑶草寒不死，移植沧江滨。东风洒雨露，会入天地春。
<br>
<br>　　予若洞庭叶，随波送逐臣。思归未可得，书此谢情人。
<br>
<br>　　卷177_23  「江夏送张丞」李白
<br>
<br>　　欲别心不忍，临行情更亲。酒倾无限月，客醉几重春。
<br>
<br>　　藉草依流水，攀花赠远人。送君从此去，回首泣迷津。
<br>
<br>　　卷177_24  「赋得白鹭鸶，送宋少府入三峡」李白
<br>
<br>　　白鹭拳一足，月明秋水寒。人惊远飞去，直向使君滩。
<br>
<br>　　卷177_25  「送二季之江东」李白
<br>
<br>　　初发强中作，题诗与惠连。多惭一日长，不及二龙贤。
<br>
<br>　　西塞当中路，南风欲进船。云峰出远海，帆影挂清川。
<br>
<br>　　禹穴藏书地，匡山种杏田。此行俱有适，迟尔早归旋。
<br>
<br>　　卷177_26  「江西送友人之罗浮」李白
<br>
<br>　　桂水分五岭，衡山朝九疑。乡关渺安西，流浪将何之。
<br>
<br>　　素色愁明湖，秋渚晦寒姿。畴昔紫芳意，已过黄发期。
<br>
<br>　　君王纵疏散，云壑借巢夷。尔去之罗浮，我还憩峨眉。
<br>
<br>　　中阔道万里，霞月遥相思。如寻楚狂子，琼树有芳枝。
<br>
<br>　　卷177_27  「宣州谢x楼饯别校书叔云（一作倍侍御叔华登楼歌）」李白
<br>
<br>　　弃我去者昨日之日不可留，乱我心者今日之日多烦忧。
<br>
<br>　　长风万里送秋雁，对此可以酣高楼。蓬莱文章建安骨，
<br>
<br>　　中间小谢又清发。俱怀逸兴壮思飞，欲上青天览日月。
<br>
<br>　　抽刀断水水更流，举怀销愁愁更愁。人生在世不称意，
<br>
<br>　　明朝散发弄扁舟。
<br>
<br>　　卷177_28  「宣城送刘副使入秦」李白
<br>
<br>　　君即刘越石，雄豪冠当时。凄清横吹曲，慷慨扶风词。
<br>
<br>　　虎啸俟腾跃，鸡鸣遭乱离。千金市骏马，万里逐王师。
<br>
<br>　　结交楼烦将，侍从羽林儿。统兵捍吴越，豺虎不敢窥。
<br>
<br>　　大勋竟莫叙，已过秋风吹。秉钺有季公，凛然负英姿。
<br>
<br>　　寄深且戎幕，望重必台司。感激一然诺，纵横两无疑。
<br>
<br>　　伏奏归北阙，鸣驺忽西驰。列将咸出祖，英僚惜分离。
<br>
<br>　　斗酒满四筵，歌啸宛溪湄。君携东山妓，我咏北门诗。
<br>
<br>　　贵贱交不易，恐伤中园葵。昔赠紫骝驹，今倾白玉卮。
<br>
<br>　　同欢万斛酒，未足解相思。此别又千里，秦吴渺天涯。
<br>
<br>　　月明关山苦，水剧陇头悲。借问几时还，春风入黄池。
<br>
<br>　　无令长相忆，折断绿杨枝。
<br>
<br>　　卷177_29  「泾川送族弟T」李白
<br>
<br>　　泾川三百里，若耶羞见之。锦石照碧山，两边白鹭鸶。
<br>
<br>　　佳境千万曲，客行无歇时。上有琴高水，下有陵阳祠。
<br>
<br>　　仙人不见我，明月空相知。问我何事来，卢敖结幽期。
<br>
<br>　　蓬山振雄笔，绣服挥清词。江湖发秀色，草木含荣滋。
<br>
<br>　　置酒送惠连，吾家称白眉。愧无海峤作，敢阙河梁诗。
<br>
<br>　　见尔复几朝，俄然告将离。中流漾彩o，列岸丛金羁。
<br>
<br>　　叹息苍梧凤，分栖琼树枝。清晨各飞去，飘落天南垂。
<br>
<br>　　望极落日尽，秋深暝猿悲。寄情与流水，但有长相思。
<br>
<br>　　卷177_30  「五松山送殷淑」李白
<br>
<br>　　秀色发江左，风流奈若何。仲文了不还，独立扬清波。
<br>
<br>　　载酒五松山，颓然白云歌。中天度落月，万里遥相过。
<br>
<br>　　抚酒惜此月，流光畏蹉跎。明日别离去，连峰郁嵯峨。
<br>
<br>　　卷177_31  「送崔氏昆季之金陵（一作秋夜崔八丈水亭送别）」李白
<br>
<br>　　放歌倚东楼，行子期晓发。秋风渡江来，吹落山上月。
<br>
<br>　　主人出美酒，灭烛延清光。二崔向金陵，安得不尽觞。
<br>
<br>　　水客弄归棹，云帆卷轻霜。扁舟敬亭下，五两先飘扬。
<br>
<br>　　峡石入水花，碧流日更长。思君无岁月，西笑阻河梁。
<br>
<br>　　卷177_32  「登黄山凌R台送族弟溧阳尉济充泛舟赴华阴（得齐字）」李白
<br>
<br>　　鸾乃凤之族，翱翔紫云霓。文章辉五色，双在琼树栖。
<br>
<br>　　一朝各飞去，凤与鸾俱啼。炎赫五月中，朱曦烁河堤。
<br>
<br>　　尔从泛舟役，使我心魂凄。秦地无碧草，南云喧鼓鼙。
<br>
<br>　　君王减玉膳，早起思鸣鸡。漕引救关辅，疲人免涂泥。
<br>
<br>　　宰相作霖雨，农夫得耕犁。静者伏草间，群才满金闺。
<br>
<br>　　空手无壮士，穷居使人低。送君登黄山，长啸倚天梯。
<br>
<br>　　小舟若凫雁，大舟若鲸鲵。开帆散长风，舒卷与云齐。
<br>
<br>　　日入牛渚晦，苍然夕烟迷。相思定何许，杳在洛阳西。
<br>
<br>　　卷177_33  「送储邕之武昌」李白
<br>
<br>　　黄鹤西楼月，长江万里情。春风三十度，空忆武昌城。
<br>
<br>　　送尔难为别，衔杯惜未倾。湖连张乐地，山逐泛舟行。
<br>
<br>　　诺为楚人重，诗传谢x清。沧浪吾有曲，寄入棹歌声。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
