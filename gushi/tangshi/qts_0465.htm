<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百六十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百六十五
<br>
<br>　　卷465_1  「卢十五竹亭送侄归山」杨衡
<br>
<br>　　落叶寒拥壁，清霜夜沾石。正是忆山时，复送归山客。
<br>
<br>　　殷勤一尊酒，晓月当窗白。
<br>
<br>　　卷465_2  「旅次江亭」杨衡
<br>
<br>　　扣舷不能寐，皓露清衣襟。弥伤孤舟夜，远结万里心。
<br>
<br>　　幽兴惜瑶草，素怀寄鸣琴。三奏月初上，寂寥寒江深。
<br>
<br>　　卷465_3  「赋得夜雨滴空阶送魏秀才」杨衡
<br>
<br>　　委檐方滴滴，沾红复洒绿。醉听乍朦胧，愁闻多断续。
<br>
<br>　　始兼泉向细，稍杂更声促。百虑自萦心，况有人如玉。
<br>
<br>　　卷465_4  「征人」杨衡
<br>
<br>　　西风屡鸣雁，东郊未升日。繁烟幕幕昏，暗骑萧萧出。
<br>
<br>　　望云愁玉塞，眠月想蕙质。借问露沾衣，何如香满室。
<br>
<br>　　卷465_5  「游陆先生故岩居」杨衡
<br>
<br>　　独壑临万嶂，苍苔绝行迹。仰窥猿挂树，俯对鹤巢石。
<br>
<br>　　上有一岩屋，相传灵人宅。深林无阳晖，幽水转鲜碧。
<br>
<br>　　拾薪遇遗鼎，探穴得古籍。结念候云兴，烧香坐终夕。
<br>
<br>　　卷465_6  「题玄和师仙药室」杨衡
<br>
<br>　　山边萧寂室，石掩浮云扃。绕室微有路，松烟深冥冥。
<br>
<br>　　入松汲寒水，对鹤问仙经。石几香未尽，水花风欲零。
<br>
<br>　　何年去华表，几度穷苍冥。却顾宦游子，眇如霜中萤。
<br>
<br>　　卷465_7  「宿陆氏斋赋得残灯诗」杨衡
<br>
<br>　　殷勤照永夜，属思未成眠。馀辉含薄雾，落烬迸空筵。
<br>
<br>　　谁比秦楼晓，缄愁别幌前。
<br>
<br>　　卷465_8  「夷陵郡内叙别」杨衡
<br>
<br>　　礼娶嗣明德，同牢夙所钦。况蒙生死契，岂顾蓬蒿心。
<br>
<br>　　雁币任野薄，恩爱缘义深。同声若鼓瑟，合韵似鸣琴。
<br>
<br>　　将迓空未立，就赘意难任。皎月托言誓，沧波信浮沉。
<br>
<br>　　荆台理晨辙，巫渚疑宵襟。悯悯百虑起，回回万恨深。
<br>
<br>　　候更促徒侣，先晓彻夜禽。灯彩凝寒风，蝉思噪密林。
<br>
<br>　　留念同心带，赠远芙蓉簪。抚怀极投漆，感物重黄金。
<br>
<br>　　分鸾岂遐阻，别剑念相寻。倘甘蓬户贱，愿俟故山岑。
<br>
<br>　　卷465_9  「将之荆州南与张伯刚马贾恿暌贡稹寡詈
<br>
<br>　　荆台别路长，密绪分离状。莫诉杯来促，更筹屡已倡。
<br>
<br>　　烛花侵雾暗，瑟调寒风亮。谁念晓帆开，默睇参差浪。
<br>
<br>　　卷465_10  「经端溪峡中」杨衡
<br>
<br>　　阴岸东流水，上有微风生。素羽漾翠涧，碧苔敷丹英。
<br>
<br>　　重林宿雨晦，远岫孤霞明。飞猱相攀牵，白云乱纵横。
<br>
<br>　　有客溯轻楫，阅胜匪羁程。逍遥一息间，粪土五侯荣。
<br>
<br>　　搴茗庶蠲热，漱泉聊析酲。寄言丝竹者，讵识松风声。
<br>
<br>　　卷465_11  「南海苦雨，寄赠王四侍御」杨衡
<br>
<br>　　炎风杂海气，暑雨每成霖。涂泥亲杖屦，苔藓渍衣襟。
<br>
<br>　　念近剧怀远，涉浅定知深。暗沟夜滴滴，荒庭昼霪霪。
<br>
<br>　　折简展离旷，理径俟招寻。处阴诚多惨，况乃触隅禽。
<br>
<br>　　卷465_12  「秋夜闲居，即事寄庐山郑员外、蜀郡符处士」杨衡
<br>
<br>　　忧思繁未整，良辰会无由。引领迟佳音，星纪屡以周。
<br>
<br>　　蓬阆绝华耀，况乃处穷愁。坠叶寒拥砌，灯火夜悠悠。
<br>
<br>　　开琴弄清弦，窥月俯澄流。冉冉鸿雁度，萧萧帷箔秋。
<br>
<br>　　怅怀石门咏，缅慕碧鸡游。仿佛蒙颜色，崇兰隐芳洲。
<br>
<br>　　卷465_13  「寄赠田仓曹湾」杨衡
<br>
<br>　　芳兰媚庭除，灼灼红英舒。身为陋巷客，门有绛辕车。
<br>
<br>　　朝览夷胡传，暮习颍阳书。_云高羽翼，待贾蕴[_.
<br>
<br>　　缨弁虽云阻，音尘岂复疏。若因风雨晦，应念寂寥居。
<br>
<br>　　卷465_14  「咏春色」杨衡
<br>
<br>　　霭霭复鳎非雾满晴空。密添宫柳翠，暗泄路桃红。
<br>
<br>　　萦丝光乍失，缘隙影才通。夕迷鸳枕上，朝漫绮弦中。
<br>
<br>　　促驷驰香陌，劳莺转艳丛。可怜肠断望，并在洛城东。
<br>
<br>　　卷465_15  「送春」杨衡
<br>
<br>　　三月三十日，春归日复暮。惆怅问春风，明朝应不住。
<br>
<br>　　送春曲江上，眷眷东西顾。但见扑水花，纷纷不知数。
<br>
<br>　　人生似行客，两足无停步。日日进前程，前程几多路。
<br>
<br>　　兵刃与水火，尽可违之去。惟有老到来，人间无避处。
<br>
<br>　　感时良未已，独倚池南树。今日送春心，心如别亲故。
<br>
<br>　　卷465_16  「游峡山寺」杨衡
<br>
<br>　　结构天南畔，胜绝固难俦。幸蒙时所漏，遂得恣闲游。
<br>
<br>　　路石荫松盖，槛藤维鹤舟。雨霁花木润，风和景气柔。
<br>
<br>　　宝殿敞丹扉，灵幡垂绛旒。照曜芙蓉壶，金人居上头。
<br>
<br>　　翔禽拂危刹，落日避层楼。端溪弥漫驶，曲涧潺流。
<br>
<br>　　高居何重沓，登览自夷犹。烟霞无隐态，岩洞讵遗幽。
<br>
<br>　　奔驷非久耀，驰波肯暂留。会从香火缘，灭迹此山丘。
<br>
<br>　　卷465_17  「宿陟岵寺云律师院」杨衡
<br>
<br>　　像宇郁参差，宝林疏复密。中有弥天子，燃灯坐虚室。
<br>
<br>　　心证红莲喻，迹羁青眼律。玉炉扬翠烟，金经开缥帙。
<br>
<br>　　肆陈坚固学，破我梦幻质。碧水洒尘缨，凉扇当夏日。
<br>
<br>　　宿禽讵相保，迸火烟欲失。愿回戚促劳，趋隅事休逸。
<br>
<br>　　卷465_18  「秋夜桂州宴送郑十九侍御」杨衡
<br>
<br>　　秋至触物愁，况当离别筵。短歌销夜烛，繁绪遍高弦。
<br>
<br>　　桂水舟始泛，兰堂榻讵悬。一杯勾离阻，三载奉周旋。
<br>
<br>　　鸦噪更漏飒，露濡风景鲜。斯须不共此，且为更留连。
<br>
<br>　　卷465_19  「九日陪樊尚书龙山宴集」杨衡
<br>
<br>　　孟嘉从宴地，千乘复登临。缘危陟高步，凭旷写幽襟。
<br>
<br>　　黄花玩初馥，翠物喜盈斟。云杂组绣色，乐和山水音。
<br>
<br>　　旆摇秋吹急，筵卷夕光沉。都人瞻骑火，犹知隔寺深。
<br>
<br>　　卷465_20  「江陵送客归河北」杨衡
<br>
<br>　　远客归故里，临路结裴回。山长水复阔，无因重此来。
<br>
<br>　　聊将歌一曲，送子手中杯。
<br>
<br>　　卷465_21  「送郑丞之罗浮中习业」杨衡
<br>
<br>　　百年泛飘忽，万事系衰荣。高鸿脱D缴，达士去簪缨。
<br>
<br>　　始从天目游，复作罗浮行。云卧石林密，月窥花洞明。
<br>
<br>　　全形在气和，习默凭境清。夙秘绛囊诀，屡投金简名。
<br>
<br>　　钟管促离觞，烟霞随去程。何当真府内，重得款平生。
<br>
<br>　　卷465_22  「送王秀才往安南」杨衡
<br>
<br>　　君为蹈海客，客路谁谙悉。鲸度乍疑山，鸡鸣先见日。
<br>
<br>　　所嗟回棹晚，倍结离情密。无贪合浦珠，念守江陵橘。
<br>
<br>　　卷465_23  「送公孙器自桂林归蜀」杨衡
<br>
<br>　　桂林浅复碧，潺半露石。将乘触物舟，暂驻飞空锡。
<br>
<br>　　蜀乡异青眼，蓬户高朱戟。风度杳难寻，云飘讵留迹。
<br>
<br>　　旧户闲花草，驯鸽傍檐隙。挥手共忘怀，日堕千山夕。
<br>
<br>　　卷465_24  「赠罗浮易炼师」杨衡
<br>
<br>　　海上多仙峤，灵人信长生。荣卫冰雪姿，咽嚼日月精。
<br>
<br>　　默书绛符遍，晦步斗文成。翠发披肩长，金盖凌风轻。
<br>
<br>　　晓籁息尘响，天鸡叱幽声。碧树来户阴，丹霞照窗明。
<br>
<br>　　焚香叩虚寂，稽首回太清。鸾鹭振羽仪，飞翻拂旆旌。
<br>
<br>　　左挹玉泉液，右搴云芝英。念得参龙驾，攀天度赤城。
<br>
<br>　　卷465_25  「登紫霄峰赠黄仙师」杨衡
<br>
<br>　　紫霄不可涉，灵峰信穹崇。下有琼树枝，上有翠发翁。
<br>
<br>　　鸡鸣秋汉侧，日出红霞中。璨璨真仙子，执旄为侍童。
<br>
<br>　　焚香杳忘言，默念合太空。世华徒熠耀，虚室自朦胧。
<br>
<br>　　云飞琼瑶圃，龟息芝兰丛。玉掩不开，天窗微微风。
<br>
<br>　　兹焉悟佳旨，尘境亦幽通。浩渺临广津，永用挹无穷。
<br>
<br>　　卷465_26  「乌啼曲」杨衡
<br>
<br>　　可怜杨叶复杨花，雪净烟深碧玉家。乌栖不定枝条弱，
<br>
<br>　　城头夜半声哑哑。浮萍流荡门前水，任I芙蓉莫浣纱。
<br>
<br>　　卷465_27  「白歌二首」杨衡
<br>
<br>　　玉缨翠佩杂轻罗，香汗微渍朱颜酡。为君起唱白歌，
<br>
<br>　　清声袅云繁思多，凝笳哀瑟时相和。金壶半倾芳夜促，
<br>
<br>　　梁尘霏霏暗红烛。令君安坐听终曲，坠叶飘花难再复。
<br>
<br>　　蹑珠履，步琼筵，轻身起舞红烛前。芳姿艳态妖且妍，
<br>
<br>　　回眸转袖暗催弦。凉风萧萧漏水急，月华泛艳红莲湿，
<br>
<br>　　牵裙揽带翻成泣。
<br>
<br>　　卷465_28  「长门怨」杨衡
<br>
<br>　　丝声繁兮管声急，珠帘不卷风吹入。万遍凝愁枕上听，
<br>
<br>　　千回候命花间立。望望昭阳信不来。回眸独掩红巾泣。
<br>
<br>　　卷465_29  「寄彻公」杨衡
<br>
<br>　　北风吹霜霜月明，荷叶枯尽越水清。
<br>
<br>　　别来几度龙宫宿，雪山童子应相逐。
<br>
<br>　　卷465_30  「哭李象」杨衡
<br>
<br>　　白鸡黄犬不将去，寂寞空馀葬时路。草死花开年复年，
<br>
<br>　　后人知是何人墓。忆君思君独不眠，夜寒月照青枫树。
<br>
<br>　　卷465_31  「宿云溪观，赋得秋灯引送客」杨衡
<br>
<br>　　云房寄宿秋夜客，一灯荧荧照虚壁。虫声呼客客未眠，
<br>
<br>　　几人语话清景侧。不可离别愁纷多，秋灯秋灯奈别何。
<br>
<br>　　卷465_32  「采莲曲」杨衡
<br>
<br>　　凝鲜雾渚夕，阳艳绿波风。鱼游乍散藻，露重稍欹红。
<br>
<br>　　楚客伤暮节，吴娃泣败丛。促令芳本固，宁望雪霜中。
<br>
<br>　　卷465_33  「他乡七夕」杨衡
<br>
<br>　　汉渚常多别，山桥忽重游。向云迎翠辇，当月拜珠旒。
<br>
<br>　　寝幌凝宵态，妆奁闭晓愁。不堪鸣杼日，空对白榆秋。
<br>
<br>　　卷465_34  「春日偶题」杨衡
<br>
<br>　　何处春先到，桥东水北亭。冻花开未得，冷酒酌难醒。
<br>
<br>　　就日移轻榻，遮风展小屏。更无人劝饮，莺语渐叮咛。
<br>
<br>　　卷465_35  「题山寺」杨衡
<br>
<br>　　千峰白露后，云壁挂残灯。曙色海边日，经声松下僧。
<br>
<br>　　意闲门不闭，年去水空澄。稽首如何问，森罗尽一乘。
<br>
<br>　　卷465_36  「广州石门寺重送李尚赴朝，时兼宗正卿」杨衡
<br>
<br>　　象阙趋云陛，龙宫憩石门。清铙犹启路，黄发重攀辕。
<br>
<br>　　藻变朝天服，珠怀委地言。那令蓬蒿客，兹席未离尊。
<br>
<br>　　卷465_37  「送孔周之南海谒王尚书」杨衡
<br>
<br>　　泛棹若流萍，桂寒山更青。望云生碧落，看日下沧溟。
<br>
<br>　　潮尽收珠母，沙闲拾翠翎。自趋龙戟下，再为诵芳馨。
<br>
<br>　　卷465_38  「冬夜举公房送崔秀才归南阳」杨衡
<br>
<br>　　闻君动征棹，犯夜故来寻。强置一尊酒，重款百年心。
<br>
<br>　　灯白霜气冷，室虚松韵深。南阳三顾地，幸偶价千金。
<br>
<br>　　卷465_39  「送陈房谒抚州周使君」杨衡
<br>
<br>　　匡山一亩宫，尚有桂兰丛。凿壁年虽异，穿杨志幸同。
<br>
<br>　　貌羸缘塞苦，道蹇为囊空。去谒临川守，因怜鹤在笼。
<br>
<br>　　卷465_40  「山斋独宿赠晏上人」杨衡
<br>
<br>　　幢幢云树秋，黄叶下山头。虫响夜难度，梦闲神不游。
<br>
<br>　　窗灯寒几尽，帘雨晓阶愁。何以禅栖客，灰心在沃州。
<br>
<br>　　卷465_41  「桂州与陈羽念别」杨衡
<br>
<br>　　惨戚损志抱，因君时解颜。重叹今夕会，复在几夕间。
<br>
<br>　　碧桂水连海，苍梧云满山。茫茫从此去，何路入秦关。
<br>
<br>　　卷465_42  「经赵处士居」杨衡
<br>
<br>　　云居避世客，发白习儒经。有地水空绿，无人山自青。
<br>
<br>　　废梁悲逝水，卧木思荒庭。向夕霏烟敛，徒看处士星。
<br>
<br>　　卷465_43  「病中赴袁州次香馆」杨衡
<br>
<br>　　病舆憩上馆，缭绕向山隅。荒葛漫欹壁，幽禽啄朽株。
<br>
<br>　　力微怯升降，意欲结踟躇。谁能挹香水，一为濯烦纡。
<br>
<br>　　卷465_44  「送人流雷州」杨衡
<br>
<br>　　逐客指天涯，人间此路赊。地图经大庾，水驿过长沙。
<br>
<br>　　腊月雷州雨，秋风桂岭花。不知荒徼外，何处有人家。
<br>
<br>　　卷465_45  「送彻公」杨衡
<br>
<br>　　白首年空度，幽居俗岂知。败蕉依晚日，孤鹤立秋墀。
<br>
<br>　　久客何由造，禅门不可窥。会同尘外友，斋沐奉威仪。
<br>
<br>　　卷465_46  「赠庐山道士」杨衡
<br>
<br>　　寂寥高室古松寒，松下仙人字委鸾。头垂白发朝鸣磬，
<br>
<br>　　手把青芝夜绕坛。物像自随尘外灭，真源长向性中看。
<br>
<br>　　悠悠万古皆如此，秋比松枝春比兰。
<br>
<br>　　卷465_47  「赋得直如朱丝弦」杨衡
<br>
<br>　　寂寞瑶琴上，深知直者情。幸传朱鹭曲，那止素丝名。
<br>
<br>　　瑞草人空仰，王言世久行。大方闻正位，乐府动清声。
<br>
<br>　　文武音初合，宫商调屡更。谁能向机杼，终日泣无成。
<br>
<br>　　卷465_48  「早春即事」杨衡
<br>
<br>　　眼重朝眠足，头轻宿醉醒。阳光满前户，雪水半中庭。
<br>
<br>　　候变随天气，春生逐地形。北檐梅晚白，东岸柳先青。
<br>
<br>　　葱垄抽羊角，松巢堕鹤翎。老来诗更拙，吟罢少人听。
<br>
<br>　　卷465_49  「题花树」杨衡
<br>
<br>　　都无看花意，偶到树边来。可怜枝上色，一一为愁开。
<br>
<br>　　卷465_50  「宿吉祥寺寄庐山隐者」杨衡
<br>
<br>　　风鸣云外钟，鹤宿千年松。相思杳不见，月出山重重。
<br>
<br>　　卷465_51  「边思」杨衡
<br>
<br>　　苏武节旄尽，李陵音信稀。梅当陇上发，人向陇头归。
<br>
<br>　　卷465_52  「夜半步次古城」杨衡
<br>
<br>　　茫茫死复生，惟有古时城。夜半无鸟雀，花枝当月明。
<br>
<br>　　卷465_53  「春梦」杨衡
<br>
<br>　　空庭日照花如锦，红妆美人当昼寝。
<br>
<br>　　傍人不知梦中事，唯见玉钗时坠枕。
<br>
<br>　　卷465_54  「宿青牛谷」杨衡
<br>
<br>　　随云步入青牛谷，青牛道士留我宿。
<br>
<br>　　可怜夜久月明中，唯有坛边一枝竹。
<br>
<br>　　卷465_55  「槿（一作戎昱诗）」杨衡
<br>
<br>　　自用金钱买槿栽，二年方始一花开。
<br>
<br>　　怜红未许家人见，胡蝶争知早到来。
<br>
<br>　　卷465_56  「九日」杨衡
<br>
<br>　　黄菊紫菊傍篱落，摘菊泛酒爱芳新。
<br>
<br>　　不堪今日望乡意，强插茱萸随众人。
<br>
<br>　　卷465_57  「仙女词」杨衡
<br>
<br>　　玉京初侍紫皇君，金缕鸳鸯满绛裙。
<br>
<br>　　仙宫一闭无消息，遥结芳心向碧云。
<br>
<br>　　卷465_58  「句」杨衡
<br>
<br>　　贤人处霄汉，荒泽自耕耘。
<br>
<br>　　陇首降时雨，雷声出夏云。（答崔钱二补阙见《诗式》）
<br>
<br>　　一一鹤声飞上天。（见《纪事》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
