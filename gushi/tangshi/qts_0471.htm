<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百七十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百七十一
<br>
<br>　　卷471_1  「五杂组」雍裕之
<br>
<br>　　五杂组，刺绣窠。往复还，织锦梭。不得已，戍交河。
<br>
<br>　　卷471_2  「剪彩花」雍裕之
<br>
<br>　　敢竞桃李色，自呈刀尺功。蝶犹迷剪翠，人岂辨裁红。
<br>
<br>　　卷471_3  「春晦送客（一作三月晦日郊外送客）」雍裕之
<br>
<br>　　野酌乱无巡，送君兼送春。明年春色至，莫作未归人。
<br>
<br>　　卷471_4  「自君之出矣」雍裕之
<br>
<br>　　自君之出矣，宝镜为谁明。思君如陇水，长闻呜咽声。
<br>
<br>　　卷471_5  「四气」雍裕之
<br>
<br>　　春禽犹竞啭，夏木忽交阴。稍觉秋山远，俄惊冬霰深。
<br>
<br>　　卷471_6  「四色」雍裕之
<br>
<br>　　壶中冰始结，盘上露初圆。何意瑶池雪，欲夺鹤毛鲜。
<br>
<br>　　道士牛已至，仙家鸟亦来。骨为神不朽，眼向故人开。
<br>
<br>　　劳鲂莲渚内，汗马火缂洹Ｆ缴血诚尽，不独左轮殷。
<br>
<br>　　已见池尽墨，谁言突不黔。漆身恩未报，貂裘弊岂嫌。
<br>
<br>　　卷471_7  「大言」雍裕之
<br>
<br>　　四溟杯渌醑，五岳髻青螺。挥汗曾成雨，画地亦成河。
<br>
<br>　　卷471_8  「细言」雍裕之
<br>
<br>　　蚊眉自可托，蜗角岂劳争。欲效丝毫力，谁知蝼蚁诚。
<br>
<br>　　卷471_9  「山中桂」雍裕之
<br>
<br>　　八树拂丹霄，四时青不凋。秋风何处起，先袅最长条。
<br>
<br>　　卷471_10  「芦花」雍裕之
<br>
<br>　　夹岸复连沙，枝枝摇浪花。月明浑似雪，无处认渔家。
<br>
<br>　　卷471_11  「江边柳」雍裕之
<br>
<br>　　袅袅古堤边，青青一树烟。若为丝不断，留取系郎船。
<br>
<br>　　卷471_12  「江上山」雍裕之
<br>
<br>　　绮霞明赤岸，锦缆绕丹枝。楚客正愁绝，西风且莫吹。
<br>
<br>　　卷471_13  「游丝」雍裕之
<br>
<br>　　游丝何所似，应最似春心。一向风前乱，千条不可寻。
<br>
<br>　　卷471_14  「柳絮」雍裕之
<br>
<br>　　无风才到地，有风还满空。缘渠偏似雪，莫近鬓毛生。
<br>
<br>　　卷471_15  「残莺」雍裕之
<br>
<br>　　花阑莺亦懒，不语似含情。何言百啭舌，唯馀一两声。
<br>
<br>　　卷471_16  「早蝉」雍裕之
<br>
<br>　　一声清溽暑，几处促流年。志士心偏苦，初闻独泫然。
<br>
<br>　　卷471_17  「秋蛩」雍裕之
<br>
<br>　　雨绝苍苔地，月斜青草阶。蛩鸣谁不怨，况是正离怀。
<br>
<br>　　卷471_18  「江上闻猿」雍裕之
<br>
<br>　　枫岸月斜明，猿啼旅梦惊。愁多肠易断，不待第三声。
<br>
<br>　　卷471_19  「折柳赠行人」雍裕之
<br>
<br>　　那言柳乱垂，尽日任风吹。欲识千条恨，和烟折一枝。
<br>
<br>　　卷471_20  「题蒲葵扇」雍裕之
<br>
<br>　　倾心曾向日，在手幸摇风。羡尔逢提握，知名自谢公。
<br>
<br>　　卷471_21  「赠苦行僧」雍裕之
<br>
<br>　　幽深红叶寺，清净白毫僧。古殿长鸣磬，低头礼昼灯。
<br>
<br>　　卷471_22  「两头纤纤」雍裕之
<br>
<br>　　两头纤纤八字眉，半白半黑灯影帷。
<br>
<br>　　bb膊膊晓禽飞，磊磊落落秋果垂。
<br>
<br>　　卷471_23  「了语」雍裕之
<br>
<br>　　扫却烟尘寇初剿，深水高林放鱼鸟。
<br>
<br>　　鸡人唱绝残漏晓，仙乐拍终天悄悄。
<br>
<br>　　卷471_24  「不了语」雍裕之
<br>
<br>　　浮名世利知多少，朝市喧喧尘扰扰。
<br>
<br>　　车马交驰往复来，钟鼓相催天又晓。
<br>
<br>　　卷471_25  「听弹沈湘」雍裕之
<br>
<br>　　贾谊投文吊屈平，瑶琴能写此时情。
<br>
<br>　　秋风一奏沈湘曲，流水千年作恨声。
<br>
<br>　　卷471_26  「豪家夏冰咏」雍裕之
<br>
<br>　　金错银盘贮赐冰，清光如耸玉山棱。
<br>
<br>　　无论尘客闲停扇，直到消时不见蝇。
<br>
<br>　　卷471_27  「宿棣华馆闻雁」雍裕之
<br>
<br>　　不堪旅宿棣花馆，况有离群鸿雁声。
<br>
<br>　　一点秋灯残影下，不知寒梦几回惊。
<br>
<br>　　卷471_28  「农家望晴」雍裕之
<br>
<br>　　尝闻秦地西风雨，为问西风早晚回。
<br>
<br>　　白发老农如鹤立，麦场高处望云开。
<br>
<br>　　卷471_29  「宫人斜」雍裕之
<br>
<br>　　几多红粉委黄泥，野鸟如歌又似啼。
<br>
<br>　　应有春魂化为燕，年来飞入未央栖。
<br>
<br>　　卷471_30  「曲江池上」雍裕之
<br>
<br>　　殷勤春在曲江头，全藉群仙占胜游。
<br>
<br>　　何必三山待鸾鹤，年年此地是瀛洲。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
