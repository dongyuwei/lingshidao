<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百四十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百四十六
<br>
<br>　　卷446_1  「元微之除浙东观察使，喜得杭越邻州，先赠长句」白居易
<br>
<br>　　稽山镜水欢游地，犀带金章荣贵身。官职比君虽校小，
<br>
<br>　　封疆与我且为邻。郡楼对玩千峰月，江界平分两岸春。
<br>
<br>　　杭越风光诗酒主，相看更合与何人。
<br>
<br>　　卷446_2  「席上答微之」白居易
<br>
<br>　　我住浙江西，君去浙江东。勿言一水隔，便与千里同。
<br>
<br>　　富贵无人劝君酒，今宵为我尽杯中。
<br>
<br>　　卷446_3  「答微之上船后留别」白居易
<br>
<br>　　烛下尊前一分手，舟中岸上两回头。
<br>
<br>　　归来虚白堂中梦，合眼先应到越州。
<br>
<br>　　卷446_4  「答微之泊西陵驿见寄（一无泊字）」白居易
<br>
<br>　　烟波尽处一点白，应是西陵古驿台。
<br>
<br>　　知在台边望不见，暮潮空送渡船回。
<br>
<br>　　卷446_5  「答微之夸越州州宅」白居易
<br>
<br>　　贺上人回得报书，大夸州宅似仙居。厌看冯翊风沙久，
<br>
<br>　　喜见兰亭烟景初。日出旌旗生气色，月明楼阁在空虚。
<br>
<br>　　知君暗数江南郡，除却馀杭尽不如。
<br>
<br>　　卷446_6  「微之重夸州居其落句有西州罗刹之谑因嘲兹石聊以寄怀」白居易
<br>
<br>　　君问西州城下事，醉中叠纸为君书。嵌空石面标罗刹，
<br>
<br>　　压捺潮头敌子胥。神鬼曾鞭犹不动，波涛虽打欲何如。
<br>
<br>　　谁知太守心相似，抵滞坚顽两有馀。
<br>
<br>　　卷446_7  「张十八员外以新诗二十五首见寄郡楼月下吟玩…寄微之」白居易
<br>
<br>　　秦城南省清秋夜，江郡东楼明月时。去我三千六百里，
<br>
<br>　　得君二十五篇诗。阳春曲调高难和，淡水交情老始知。
<br>
<br>　　坐到天明吟未足，重封转寄与微之。
<br>
<br>　　卷446_8  「酬微之」白居易
<br>
<br>　　满帙填箱唱和诗，少年为戏老成悲。声声丽曲敲寒玉，
<br>
<br>　　句句妍辞缀色丝。吟玩独当明月夜，伤嗟同是白头时。
<br>
<br>　　由来才命相磨折，天遣无儿欲怨谁。
<br>
<br>　　卷446_9  「馀思未尽，加为六韵，重寄微之」白居易
<br>
<br>　　海内声华并在身，箧中文字绝无伦。遥知独对封章草，
<br>
<br>　　忽忆同为献纳臣。走笔往来盈卷轴，除官递互掌丝纶。
<br>
<br>　　制从长庆辞高古，诗到元和体变新。各有文姬才稚齿，
<br>
<br>　　俱无通子继馀尘。琴书何必求王粲，与女犹胜与外人。
<br>
<br>　　卷446_10  「答微之咏怀见寄」白居易
<br>
<br>　　x中同直前春事，船里相逢昨日情。分袂二年劳梦寐，
<br>
<br>　　并床三宿话平生。紫微北畔辞宫阙，沧海西头对郡城。
<br>
<br>　　聚散穷通何足道，醉来一曲放歌行。
<br>
<br>　　卷446_11  「酬微之夸镜湖」白居易
<br>
<br>　　我嗟身老岁方徂，君更官高兴转孤。军门郡阁曾闲否，
<br>
<br>　　禹穴耶溪得到无。酒盏省陪波卷白，骰盘思共彩呼卢。
<br>
<br>　　一泓镜水谁能羡，自有胸中万顷湖。
<br>
<br>　　卷446_12  「雪中即事答微之」白居易
<br>
<br>　　连夜江云黄惨澹，平明山雪白模糊。银河沙涨三千里，
<br>
<br>　　梅岭花排一万株。北市风生飘散面，东楼日出照凝酥。
<br>
<br>　　谁家高士关门户，何处行人失道途。舞鹤庭前毛稍定，
<br>
<br>　　捣衣砧上练新铺。戏团稚女呵红手，愁坐衰翁对白须。
<br>
<br>　　压瘴一州除疾苦，呈丰万井尽欢娱。润含玉德怀君子，
<br>
<br>　　寒助霜威忆大夫。莫道烟波一水隔，何妨气候两乡殊。
<br>
<br>　　越中地暖多成雨，还有瑶台琼树无。
<br>
<br>　　卷446_13  「醉封诗筒寄微之」白居易
<br>
<br>　　一生休戚与穷通，处处相随事事同。未死又怜沧海郡，
<br>
<br>　　无儿俱作白头翁。展眉只仰三杯后，代面唯凭五字中。
<br>
<br>　　为向两州邮吏道，莫辞来去递诗筒。
<br>
<br>　　卷446_14  「除夜寄微之」白居易
<br>
<br>　　鬓毛不觉白毵毵，一事无成百不堪。共惜盛时辞阙下，
<br>
<br>　　同嗟除夜在江南。家山泉石寻常忆，世路风波子细谙。
<br>
<br>　　老校于君合先退，明年半百又加三。
<br>
<br>　　卷446_15  「苏州李中丞以元日郡斋感怀诗寄微之及予辄依…兼呈微之」白居易
<br>
<br>　　白首馀杭白太守，落魄抛名来已久。一辞渭北故园春，
<br>
<br>　　再把江南新岁酒。杯前笑歌徒勉强，镜里形容渐衰朽。
<br>
<br>　　领郡惭当潦倒年，邻州喜得平生友。长洲草接松江岸，
<br>
<br>　　曲水花连镜湖口。老去还能痛饮无，春来曾作闲游否。
<br>
<br>　　凭莺传语报李六，倩雁将书与元九。莫嗟一日日催人，
<br>
<br>　　且贵一年年入手。
<br>
<br>　　卷446_16  「早春西湖闲游怅然兴怀忆与微之同赏…偶成十八韵寄微之」白居易
<br>
<br>　　上马复呼宾，湖边景气新。管弦三数事，骑从十馀人。
<br>
<br>　　立换登山屐，行携漉酒巾。逢花看当妓，遇草坐为茵。
<br>
<br>　　西日笼黄柳，东风荡白O.小桥装雁齿，轻浪L鱼鳞。
<br>
<br>　　画舫牵徐转，银船酌慢巡。野情遗世累，醉态任天真。
<br>
<br>　　彼此年将老，平生分最亲。高天从所愿，远地得为邻。
<br>
<br>　　云树分三驿，烟波限一津。翻嗟寸步隔，却厌尺书频。
<br>
<br>　　浙右称雄镇，山阴委重臣。贵垂长紫绶，荣驾大朱轮。
<br>
<br>　　出动刀枪队，归生道路尘。雁惊弓易散，鸥怕鼓难驯。
<br>
<br>　　百吏瞻相面，千夫捧拥身。自然闲兴少，应负镜湖春。
<br>
<br>　　卷446_17  「答微之见寄（时在郡楼对雪）」白居易
<br>
<br>　　可怜风景浙东西，先数馀杭次会稽。禹庙未胜天竺寺，
<br>
<br>　　钱湖不羡若耶溪。摆尘野鹤春毛暖，拍水沙鸥湿翅低。
<br>
<br>　　更对雪楼君爱否，红栏碧L点银泥。
<br>
<br>　　卷446_18  「祭社宵兴灯前偶作」白居易
<br>
<br>　　城头传鼓角，灯下整衣冠。夜镜藏须白，秋泉漱齿寒。
<br>
<br>　　欲将闲送老，须著病辞官。更待年终后，支持归计看。
<br>
<br>　　卷446_19  「闲卧」白居易
<br>
<br>　　尽日前轩卧，神闲境亦空。有山当枕上，无事到心中。
<br>
<br>　　帘卷侵床日，屏遮入座风。望春春未到，应在海门东。
<br>
<br>　　卷446_20  「新春江次」白居易
<br>
<br>　　浦干潮未应，堤湿冻初销。粉片妆梅朵，金丝刷柳条。
<br>
<br>　　鸭头新绿水，雁齿小红桥。莫怪珂声碎，春来五马骄。
<br>
<br>　　卷446_21  「春题湖上」白居易
<br>
<br>　　湖上春来似画图，乱峰围绕水平铺。松排山面千重翠，
<br>
<br>　　月点波心一颗珠。碧毯线头抽早稻，青罗裙带展新蒲。
<br>
<br>　　未能抛得杭州去，一半句留是此湖。
<br>
<br>　　卷446_22  「早春忆微之」白居易
<br>
<br>　　昏昏老与病相和，感物思君叹复歌。声早鸡先知夜短，
<br>
<br>　　色浓柳最占春多。沙头雨染斑斑草，水面风驱瑟瑟波。
<br>
<br>　　可道眼前光景恶，其如难见故人何。
<br>
<br>　　卷446_23  「失鹤」白居易
<br>
<br>　　失为庭前雪，飞因海上风。九霄应得侣，三夜不归笼。
<br>
<br>　　声断碧云外，影沉明月中。郡斋从此后，谁伴白头翁。
<br>
<br>　　卷446_24  「自感」白居易
<br>
<br>　　宴游寝食渐无味，杯酒管弦徒绕身。
<br>
<br>　　宾客欢娱僮仆饱，始知官职为他人。
<br>
<br>　　卷446_25  「得湖州崔十八使君书喜与杭越邻郡因成长句代贺兼寄微之」白居易
<br>
<br>　　三郡何因此结缘，贞元科第忝同年。故情欢喜开书后，
<br>
<br>　　旧事思量在眼前。越国封疆吞碧海，杭城楼x入青烟。
<br>
<br>　　吴兴卑小君应屈，为是蓬莱最后仙。
<br>
<br>　　卷446_26  「同诸客携酒早看樱桃花」白居易
<br>
<br>　　晓报樱桃发，春携酒客过。绿饧粘盏杓，红雪压枝柯。
<br>
<br>　　天色晴明少，人生事故多。停杯替花语，不醉拟如何。
<br>
<br>　　卷446_27  「柳絮」白居易
<br>
<br>　　三月尽是头白日，与春老别更依依。
<br>
<br>　　凭莺为向杨花道，绊惹春风莫放归。
<br>
<br>　　卷446_28  「早饮湖州酒，寄崔使君」白居易
<br>
<br>　　一}扶头酒，泓澄泻玉壶。十分蘸甲酌，潋艳满银盂。
<br>
<br>　　捧出光华动，尝看气味殊。手中稀琥珀，舌上冷醍醐。
<br>
<br>　　瓶里有时尽，江边无处沽。不知崔太守，更有寄来无。
<br>
<br>　　卷446_29  「病中书事」白居易
<br>
<br>　　三载卧山城，闲知节物情。莺多过春语，蝉不待秋鸣。
<br>
<br>　　气嗽因寒发，风痰欲雨生。病身无所用，唯解卜阴晴。
<br>
<br>　　卷446_30  「与微之唱和来去常以竹筒贮诗陈协律美而成篇因以此答」白居易
<br>
<br>　　拣得琅\截作筒，缄题章句写心胸。随风每喜飞如鸟，
<br>
<br>　　渡水常忧化作龙。粉节坚如太守信，霜筠冷称大夫容。
<br>
<br>　　烦君赞咏心知愧，鱼目骊珠同一封。
<br>
<br>　　卷446_31  「醉戏诸妓」白居易
<br>
<br>　　席上争飞使君酒，歌中多唱舍人诗。
<br>
<br>　　不知明日休官后，逐我东山去是谁。
<br>
<br>　　卷446_32  「北院」白居易
<br>
<br>　　北院人稀到，东窗事最偏。竹烟行灶上，石壁卧房前。
<br>
<br>　　性拙身多暇，心慵事少缘。还如病居士，唯置一床眠。
<br>
<br>　　卷446_33  「酬周协律」白居易
<br>
<br>　　五十钱唐守，应为送老官。滥蒙辞客爱，犹作近臣看。
<br>
<br>　　凿落愁须饮，琵琶闷遣弹。白头虽强醉，不似少年欢。
<br>
<br>　　卷446_34  「题石山人」白居易
<br>
<br>　　腾腾兀兀在人间，贵贱贤愚尽往还。膻腻筵中唯饮酒，
<br>
<br>　　歌钟会处独思山。存神不许三尸住，混俗无妨两鬓斑。
<br>
<br>　　除却馀杭白太守，何人更解爱君闲。
<br>
<br>　　卷446_35  「诗解」白居易
<br>
<br>　　新篇日日成，不是爱声名。旧句时时改，无妨悦性情。
<br>
<br>　　但令长守郡，不觉却归城。只拟江湖上，吟哦过一生。
<br>
<br>　　卷446_36  「潮」白居易
<br>
<br>　　早潮才落晚潮来，一月周流六十回。
<br>
<br>　　不独光阴朝复暮，杭州老去被潮催。
<br>
<br>　　卷446_37  「闻歌妓唱严郎中诗，因以绝句寄之（严前为郡守）」白居易
<br>
<br>　　已留旧政布中和，又付新词与艳歌。
<br>
<br>　　但是人家有遗爱，就中苏小感恩多。
<br>
<br>　　卷446_38  「柘枝妓」白居易
<br>
<br>　　平铺一合锦筵开，连击三声画鼓催。红蜡烛移桃叶起，
<br>
<br>　　紫罗衫动柘枝来。带垂钿胯花腰重，帽转金铃雪面回。
<br>
<br>　　看即曲终留不住，云飘雨送向阳台。
<br>
<br>　　卷446_39  「急乐世辞（《乐府诗》作《急世乐》）」白居易
<br>
<br>　　正抽碧线绣红罗，忽听黄莺敛翠蛾。
<br>
<br>　　秋思冬愁春怅望，大都不称意时多。
<br>
<br>　　卷446_40  「天竺寺送坚上人归庐山」白居易
<br>
<br>　　锡杖登高寺，香炉忆旧峰。偶来舟不系，忽去鸟无踪。
<br>
<br>　　岂要留离偈，宁劳动别容。与师俱是梦，梦里暂相逢。
<br>
<br>　　卷446_41  「除官赴阙，留赠微之」白居易
<br>
<br>　　去年十月半，君来过浙东。今年五月尽，我发向关中。
<br>
<br>　　两乡默默心相别，一水盈盈路不通。从此津人应省事，
<br>
<br>　　寂寥无复递诗筒。
<br>
<br>　　卷446_42  「留题郡斋」白居易
<br>
<br>　　吟山歌水嘲风月，便是三年官满时。春为醉眠多闭x，
<br>
<br>　　秋因晴望暂褰帷。更无一事移风俗，唯化州民解咏诗。
<br>
<br>　　卷446_43  「别州民」白居易
<br>
<br>　　耆老遮归路，壶浆满别筵。甘棠无一树，那得泪潸然。
<br>
<br>　　税重多贫户，农饥足旱田。唯留一湖水，与汝救凶年。
<br>
<br>　　卷446_44  「留题天竺、灵隐两寺」白居易
<br>
<br>　　在郡六百日，入山十二回。宿因月桂落，醉为海榴开。
<br>
<br>　　黄纸除书到，青宫诏命催。僧徒多怅望，宾从亦裴回。
<br>
<br>　　寺烟埋竹，林香雨落梅。别桥怜白石，辞洞恋青苔。
<br>
<br>　　渐出松间路，犹飞马上杯。谁教冷泉水，送我下山来。
<br>
<br>　　卷446_45  「西湖留别」白居易
<br>
<br>　　征途行色惨风烟，祖帐离声咽管弦。翠黛不须留五马，
<br>
<br>　　皇恩只许住三年。绿藤阴下铺歌席，红藕花中泊妓船。
<br>
<br>　　处处回头尽堪恋，就中难别是湖边。
<br>
<br>　　卷446_46  「重寄别微之」白居易
<br>
<br>　　凭仗江波寄一辞，不须惆怅报微之。
<br>
<br>　　犹胜往岁峡中别，滟堆边招手时。
<br>
<br>　　卷446_47  「重题别东楼」白居易
<br>
<br>　　东楼胜事我偏知，气象多随昏旦移。湖卷衣裳白重叠，
<br>
<br>　　山张屏障绿参差。海仙楼塔晴方出，江女笙箫夜始吹。
<br>
<br>　　春雨星攒寻蟹火，秋风霞s弄涛旗。宴宜云髻新梳后，
<br>
<br>　　曲爱霓裳未拍时。太守三年嘲不尽，郡斋空作百篇诗。
<br>
<br>　　卷446_48  「别周军事」白居易
<br>
<br>　　主人头白官仍冷，去后怜君是底人。
<br>
<br>　　试谒会稽元相去，不妨相见却殷勤。
<br>
<br>　　卷446_49  「看常州柘枝，赠贾使君」白居易
<br>
<br>　　莫惜新衣舞柘枝，也从尘污汗沾垂。
<br>
<br>　　料君即却归朝去，不见银泥衫故时。
<br>
<br>　　卷446_50  「汴河路有感」白居易
<br>
<br>　　三十年前路，孤舟重往还。绕身新眷属，举目旧乡关。
<br>
<br>　　事去唯留水，人非但见山。啼襟与愁鬓，此日两成斑。
<br>
<br>　　卷446_51  「桥旧业」白居易
<br>
<br>　　别业城北，抛来二十春。改移新径路，变换旧村邻。
<br>
<br>　　有税田畴薄，无官弟侄贫。田园何用问，强半属他人。
<br>
<br>　　卷446_52  「茅城驿」白居易
<br>
<br>　　汴河无景思，秋日又凄凄。地薄桑麻瘦，村贫屋舍低。
<br>
<br>　　早苗多间草，浊水半和泥。最是萧条处，茅城驿向西。
<br>
<br>　　卷446_53  「河阴夜泊忆微之」白居易
<br>
<br>　　忆君我正泊行舟，望我君应上郡楼。
<br>
<br>　　万里月明同此夜，黄河东面海西头。
<br>
<br>　　卷446_54  「杭州回舫」白居易
<br>
<br>　　自别钱塘山水后，不多饮酒懒吟诗。
<br>
<br>　　欲将此意凭回棹，报与西湖风月知。
<br>
<br>　　卷446_55  「途中题山泉」白居易
<br>
<br>　　决决涌岩穴，溅溅出洞门。向东应入海，从此不归源。
<br>
<br>　　似叶飘辞树，如云断别根。吾身亦如此，何日返乡园。
<br>
<br>　　卷446_56  「欲到东洛，得杨使君书，因以此报」白居易
<br>
<br>　　向公心切向财疏，淮上休官洛下居。三郡政能从独步，
<br>
<br>　　十年生计复何如。使君滩上久分手，别驾渡头先得书。
<br>
<br>　　且喜平安又相见，其馀外事尽空虚。
<br>
<br>　　卷446_57  「洛下寓居」白居易
<br>
<br>　　秋馆清凉日，书因解闷看。夜窗幽独处，琴不为人弹。
<br>
<br>　　游宴慵多废，趋朝老渐难。禅僧教断酒，道士劝休官。
<br>
<br>　　渭曲庄犹在，钱唐俸尚残。如能便归去，亦不至饥寒。
<br>
<br>　　卷446_58  「味道」白居易
<br>
<br>　　叩齿晨兴秋院静，焚香冥坐晚窗深。七篇真诰论仙事，
<br>
<br>　　一卷檀经说佛心。此日尽知前境妄，多生曾被外尘侵。
<br>
<br>　　自嫌习性犹残处，爱咏闲诗好听琴。
<br>
<br>　　卷446_59  「好听琴」白居易
<br>
<br>　　本性好丝桐，尘机闻即空。一声来耳里，万事离心中。
<br>
<br>　　清畅堪销疾，恬和好养蒙。尤宜听三乐，安慰白头翁。
<br>
<br>　　卷446_60  「爱咏诗」白居易
<br>
<br>　　辞章讽咏成千首，心行归依向一乘。
<br>
<br>　　坐倚绳床闲自念，前生应是一诗僧。
<br>
<br>　　卷446_61  「酬皇甫庶子见寄」白居易
<br>
<br>　　掌纶不称吾应笑，典郡无能我自知。别诏忽惊新命出，
<br>
<br>　　同寮偶与夙心期。春坊潇洒优闲地，秋鬓苍浪老大时。
<br>
<br>　　独占二疏应未可，龙楼见拟觅分司。
<br>
<br>　　卷446_62  「卧疾」白居易
<br>
<br>　　闲官卧疾绝经过，居处萧条近洛河。
<br>
<br>　　水北水南秋月夜，管弦声少杵声多。
<br>
<br>　　卷446_63  「远师」白居易
<br>
<br>　　东宫白庶子，南寺远禅师。何处遥相见，心无一事时。
<br>
<br>　　卷446_64  「问远师」白居易
<br>
<br>　　荤膻停夜食，吟咏散秋怀。笑问东林老，诗应不破斋。
<br>
<br>　　卷446_65  「小院酒醒」白居易
<br>
<br>　　酒醒闲独步，小院夜深凉。一领新秋簟，三间明月廊。
<br>
<br>　　未收残盏杓，初换热衣裳。好是幽眠处，松阴六尺床。
<br>
<br>　　卷446_66  「赠侯三郎中」白居易
<br>
<br>　　老爱东都好寄身，足泉多竹少埃尘。年丰最喜唯贫客，
<br>
<br>　　秋冷先知是瘦人。幸有琴书堪作伴，苦无田宅可为邻。
<br>
<br>　　洛中纵未长居得，且与苏田游过春。
<br>
<br>　　卷446_67  「求分司东都，寄牛相公十韵」白居易
<br>
<br>　　忽忽心如梦，星星鬓似丝。纵贫长有酒，虽老未抛诗。
<br>
<br>　　俭薄身都惯，疏顽性颇宜。饭粗餐亦饱，被暖起常迟。
<br>
<br>　　万里归何得，三年伴是谁。华亭鹤不去，天竺石相随。
<br>
<br>　　王尹贳将马，田家卖与池。开门闲坐日，绕水独行时。
<br>
<br>　　懒慢交游许，衰羸相府知。官寮幸无事，可惜不分司。
<br>
<br>　　卷446_68  「酬杨八」白居易
<br>
<br>　　君以旷怀宜静境，我因蹇步称闲官。
<br>
<br>　　闭门足病非高士，劳作云心鹤眼看。
<br>
<br>　　卷446_69  「履道新居二十韵」白居易
<br>
<br>　　履道坊西角，官河曲北头。林园四邻好，风景一家秋。
<br>
<br>　　门闭深沈树，池通浅沮沟。拔青松直上，铺碧水平流。
<br>
<br>　　篱菊黄金合，窗筠绿玉稠。疑连紫阳洞，似到白O洲。
<br>
<br>　　僧至多同宿，宾来辄少留。岂无诗引兴，兼有酒销忧。
<br>
<br>　　移榻临平岸，携茶上小舟。果穿闻鸟啄，萍破见鱼游。
<br>
<br>　　地与尘相远，人将境共幽。泛潭菱点镜，沉浦月生钩。
<br>
<br>　　厨晓烟孤起，庭寒雨半收。老饥初爱粥，瘦冷早披裘。
<br>
<br>　　洛下招新隐，秦中忘旧游。辞章留凤阁，班籍寄龙楼。
<br>
<br>　　病惬官曹静，闲惭俸禄优。琴书中有得，衣食外何求。
<br>
<br>　　济世才无取，谋身智不周。应须共心语，万事一时休。
<br>
<br>　　卷446_70  「九日思杭州旧游，寄周判官及诸客」白居易
<br>
<br>　　忽忆郡南山顶上，昔时同醉是今辰。笙歌委曲声延耳，
<br>
<br>　　金翠动摇光照身。风景不随宫相去，欢娱应逐使君新。
<br>
<br>　　江山宾客皆如旧，唯是当筵换主人。
<br>
<br>　　卷446_71  「秋晚」白居易
<br>
<br>　　烟景淡鳎池边微有风。觉寒蛩近壁，知暝鹤归笼。
<br>
<br>　　长貌随年改，衰情与物同。夜来霜厚薄，梨叶半低红。
<br>
<br>　　卷446_72  「分司」白居易
<br>
<br>　　散秩留司殊有味，最宜病拙不才身。行香拜表为公事，
<br>
<br>　　碧洛青嵩当主人。已出闲游多到夜，却归慵卧又经旬。
<br>
<br>　　钱唐五马留三匹，还拟骑游搅扰春。
<br>
<br>　　卷446_73  「河南王尹初到，以诗代书先问之」白居易
<br>
<br>　　别来王阁老，三岁似须臾。鬓上斑多少，杯前兴有无。
<br>
<br>　　官从分紧慢，情莫问荣枯。许入朱门否，篮舆一病夫。
<br>
<br>　　卷446_74  「池西亭」白居易
<br>
<br>　　朱栏映晚树，金魄落秋池。还似钱唐夜，西楼月出时。
<br>
<br>　　卷446_75  「临池闲卧」白居易
<br>
<br>　　小竹围庭匝，平池与砌连。闲多临水坐，老爱向阳眠。
<br>
<br>　　营役抛身外，幽奇送枕前。谁家卧床脚，解系钓鱼船。
<br>
<br>　　卷446_76  「吾庐」白居易
<br>
<br>　　吾庐不独贮妻儿，自觉年侵身力衰。眼下营求容足地，
<br>
<br>　　心中准拟挂冠时。新昌小院松当户，履道幽居竹绕池。
<br>
<br>　　莫道两都空有宅，林泉风月是家资。
<br>
<br>　　卷446_77  「题新居，寄宣州崔相公（所居南邻即崔家池）」白居易
<br>
<br>　　门庭有水巷无尘，好称闲官作主人。冷似雀罗虽少客，
<br>
<br>　　宽于蜗舍足容身。疏通竹径将迎月，扫掠莎台欲待春。
<br>
<br>　　济世料君归未得，南园北曲谩为邻。
<br>
<br>　　卷446_78  「忆杭州梅花，因叙旧游，寄萧协律」白居易
<br>
<br>　　三年闲闷在馀杭，曾为梅花醉几场。伍相庙边繁似雪，
<br>
<br>　　孤山园里丽如妆。蹋随游骑心长惜，折赠佳人手亦香。
<br>
<br>　　赏自初开直至落，欢因小饮便成狂。薛刘相次埋新垄，
<br>
<br>　　沈谢双飞出故乡。歌伴酒徒零散尽，唯残头白老萧郎。
<br>
<br>　　卷446_79  「病中辱张常侍题集贤院诗，因以继和」白居易
<br>
<br>　　天禄阁门开，甘泉侍从回。图书皆帝籍，寮友尽仙才。
<br>
<br>　　骑省通中掖，龙楼隔上台。犹怜病宫相，诗寄洛阳来。
<br>
<br>　　卷446_80  「早春晚归」白居易
<br>
<br>　　晚归骑马过天津，沙白桥红返照新。草色连延多隙地，
<br>
<br>　　鼓声闲缓少忙人。还如南国饶沟水，不似西京足路尘。
<br>
<br>　　金谷风光依旧在，无人管领石家春。
<br>
<br>　　卷446_81  「赠杨使君」白居易
<br>
<br>　　曾嗟放逐同巴峡，且喜归还会洛阳。时命到来须作用，
<br>
<br>　　功名未立莫思量。银衔叱拨欺风雪，金屑琵琶费酒浆。
<br>
<br>　　更待城东桃李发，共君沉醉两三场。
<br>
<br>　　卷446_82  「赠皇甫庶子」白居易
<br>
<br>　　何因散地共徘徊，人道君才我不才。骑少马蹄生易蹶，
<br>
<br>　　用稀印锁涩难开。妻知年老添衣絮，婢报天寒拨酒醅。
<br>
<br>　　更愧小胥咨拜表，单衫冲雪夜深来。
<br>
<br>　　卷446_83  「池上竹下作」白居易
<br>
<br>　　穿篱绕舍碧逶迤，十亩闲居半是池。食饱窗间新睡后，
<br>
<br>　　脚轻林下独行时。水能性淡为吾友，竹解心虚即我师。
<br>
<br>　　何必悠悠人世上，劳心费目觅亲知。
<br>
<br>　　卷446_84  「闲出觅春，戏赠诸郎官」白居易
<br>
<br>　　年来数出觅风光，亦不全闲亦不忙。放体安骑稳马，
<br>
<br>　　隔袍身暖照晴阳。迎春日日添诗思，送老时时放酒狂。
<br>
<br>　　除却髭须白一色，其馀未伏少年郎。
<br>
<br>　　卷446_85  「别春炉」白居易
<br>
<br>　　暖阁春初入，温炉兴稍阑。晚风犹冷在，夜火且留看。
<br>
<br>　　独宿相依久，多情欲别难。谁能共天语，长遣四时寒。
<br>
<br>　　卷446_86  「泛小fq二首」白居易
<br>
<br>　　水一塘，fq一只。fq头漾漾知风起，fq背萧萧闻雨滴。
<br>
<br>　　醉卧船中欲醒时，忽疑身是江南客。
<br>
<br>　　船缓进，水平流。一茎竹篙剔船尾，两幅青幕覆船头。
<br>
<br>　　亚竹乱藤多照岸，如从凤口向湖州。
<br>
<br>　　卷446_87  「梦行简」白居易
<br>
<br>　　天气妍和水色鲜，闲吟独步小桥边。
<br>
<br>　　池塘草绿无佳句，虚卧春窗梦阿怜。
<br>
<br>　　卷446_88  「题新居呈王尹，兼简府中三掾」白居易
<br>
<br>　　弊宅须重葺，贫家乏羡财。桥凭川守造，树倩府僚栽。
<br>
<br>　　朱板新犹湿，红英暖渐开。仍期更携酒，倚槛看花来。
<br>
<br>　　卷446_89  「云和」白居易
<br>
<br>　　非琴非瑟亦非筝，拨柱推弦调未成。
<br>
<br>　　欲散白头千万恨，只消红袖两三声。
<br>
<br>　　卷446_90  「春老」白居易
<br>
<br>　　欲随年少强游春，自觉风光不属身。
<br>
<br>　　歌舞屏风花障上，几时曾画白头人。
<br>
<br>　　卷446_91  「春雪过皇甫家」白居易
<br>
<br>　　晚来篮舆雪中回，喜遇君家门正开。
<br>
<br>　　唯要主人青眼待，琴诗谈笑自将来。
<br>
<br>　　卷446_92  「崔侍御以孩子三日示其所生诗见示因以二绝句和之」白居易
<br>
<br>　　洞房门上挂桑弧，香水盆中浴凤雏。
<br>
<br>　　还似初生三日魄，嫦娥满月即成珠。
<br>
<br>　　爱惜肯将同宝玉，喜欢应胜得王侯。
<br>
<br>　　弄璋诗句多才思，愁杀无儿老邓攸。
<br>
<br>　　卷446_93  「与皇甫庶子同游城东」白居易
<br>
<br>　　闲游何必多徒侣，相劝时时举一杯。博望苑中无职役，
<br>
<br>　　建春门外足池台。绿油剪叶蒲新长，红蜡黏枝杏欲开。
<br>
<br>　　白马朱衣两宫相，可怜天气出城来。
<br>
<br>　　卷446_94  「洛城东花下作」白居易
<br>
<br>　　记得旧诗章，花多数洛阳。及逢枝似雪，已是鬓成霜。
<br>
<br>　　向后光阴促，从前事意忙。无因重年少，何计驻时芳。
<br>
<br>　　欲送愁离面，须倾酒入肠。白头无藉在，醉倒亦何妨。
<br>
<br>　　卷446_95  「晚春寄微之并崔湖州」白居易
<br>
<br>　　洛阳陌上少交亲，履道城边欲暮春。
<br>
<br>　　崔在吴兴元在越，出门骑马觅何人。
<br>
<br>　　卷446_96  「城东闲行，因题尉迟司业水阁」白居易
<br>
<br>　　闲绕洛阳城，无人知姓名。病乘篮舆出，老著茜衫行。
<br>
<br>　　处处花相引，时时酒一倾。借君溪阁上，醉咏两三声。
<br>
<br>　　卷446_97  「寄皇甫七」白居易
<br>
<br>　　孟夏爱吾庐，陶潜语不虚。花樽飘落酒，风案展开书。
<br>
<br>　　邻女偷新果，家僮漉小鱼。不知皇甫七，池上兴何如。
<br>
<br>　　卷446_98  「访皇甫七」白居易
<br>
<br>　　上马行数里，逢花倾一杯。更无停泊处，还是觅君来。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
