<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百一十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百一十六
<br>
<br>　　卷716_1  「长安春日」曹松
<br>
<br>　　浩浩看花晨，六街扬远尘。尘中一丈日，谁是晏眠人。
<br>
<br>　　御柳舞着水，野莺啼破春。徒云多失意，犹自惜离秦。
<br>
<br>　　卷716_2  「慈恩寺贻楚霄上人」曹松
<br>
<br>　　在秦生楚思，波浪接禅关。塔碍高林鸟，窗开白日山。
<br>
<br>　　树阴移草上，岸色透庭间。入内谈经彻，空携讲疏还。
<br>
<br>　　卷716_3  「崇义里言怀」曹松
<br>
<br>　　马蹄京洛岐，复此少闲时。老积沧洲梦，秋乖白阁期。
<br>
<br>　　平生五字句，一夕满头丝。把向侯门去，侯门未可知。
<br>
<br>　　卷716_4  「僧院松」曹松
<br>
<br>　　此木韵弥全，秋霄学瑟弦。空知百馀尺，未定几多年。
<br>
<br>　　古甲磨云拆，孤根捉地坚。何当抛一干，作盖道场前。
<br>
<br>　　卷716_5  「贻世」曹松
<br>
<br>　　富者非义取，朴风争肯还。红尘不待晓，白首有谁闲。
<br>
<br>　　浅度四溟水，平看诸国山。只消年作劫，俱到总无间。
<br>
<br>　　卷716_6  「南游」曹松
<br>
<br>　　直到南箕下，方谙涨海头。君恩过铜柱，戎节限交州。
<br>
<br>　　犀占花阴卧，波冲瘴色流。远夷非不乐，自是北人愁。
<br>
<br>　　卷716_7  「送胡中丞使日东」曹松
<br>
<br>　　辞天理玉簪，指日使鸡林。犹有中华恋，方同积浪深。
<br>
<br>　　张帆度鲸口，衔命见臣心。渥泽遐宣后，归期抵万金。
<br>
<br>　　卷716_8  「哭陈陶处士」曹松
<br>
<br>　　园里先生冢，鸟啼春更伤。空馀八封树，尚对一茅堂。
<br>
<br>　　白日埋杜甫，皇天无耒阳。如何稽古力，报答甚茫茫。
<br>
<br>　　卷716_9  「言怀」曹松
<br>
<br>　　冥心坐似痴，寝食亦如遗。为觅出人句，只求当路知。
<br>
<br>　　岂能穷到老，未信达无时。此道须天付，三光幸不私。
<br>
<br>　　卷716_10  「月」曹松
<br>
<br>　　寥寥天地内，夜魄爽何轻。频见此轮满，即应华发生。
<br>
<br>　　不圆争得破，才正又须倾。人事还如此，因知倚伏情。
<br>
<br>　　卷716_11  「答匡山僧赠榔栗杖」曹松
<br>
<br>　　栗杖出匡顶，百中无一枝。虽因野僧得，犹畏岳神知。
<br>
<br>　　画月冷光在，指云秋片移。宜留引蹇步，他日访峨嵋。
<br>
<br>　　卷716_12  「商山夜闻泉」曹松
<br>
<br>　　泻月声不断，坐来心益闲。无人知落处，万木冷空山。
<br>
<br>　　远忆云容外，幽疑石缝间。那辞通曙听，明日度蓝关。
<br>
<br>　　卷716_13  「书怀」曹松
<br>
<br>　　默默守吾道，望荣来替愁。吟诗应有罪，当路却如雠。
<br>
<br>　　陆海傥难溺，九霄争便休。敢言名誉出，天未白吾头。
<br>
<br>　　卷716_14  「道中」曹松
<br>
<br>　　出门嗟世路，何日朴风归。是处太行险，□□应解飞。
<br>
<br>　　主人厚薄礼，客子新故衣。所以浇浮态，多令行者违。
<br>
<br>　　卷716_15  「夏云」曹松
<br>
<br>　　势能成岳仞，顷刻长崔嵬。暝鸟飞不到，野风吹得开。
<br>
<br>　　一天分万态，立地看忘回。欲结暑宵雨，先闻江上雷。
<br>
<br>　　卷716_16  「塞上行」曹松
<br>
<br>　　上将拥黄须，安西逐指呼。离乡俱少壮，到碛减肌肤。
<br>
<br>　　风雪夜防塞，腥膻朝系胡。为君乐战死，谁喜作征夫。
<br>
<br>　　卷716_17  「晨起」曹松
<br>
<br>　　晓色教不睡，卷帘清气中。林残数枝月，发冷一梳风。
<br>
<br>　　并鸟含钟语，欹荷隔雾空。莫疑营白日，道路本无穷。
<br>
<br>　　卷716_18  「感世」曹松
<br>
<br>　　触目尽如幻，幻中能几时。愁来舍行乐，事去莫吞悲。
<br>
<br>　　白发不由己，黄金留待谁。耕烟得铭志，翻为古人思。
<br>
<br>　　卷716_19  「观华夷图」曹松
<br>
<br>　　落笔胜缩地，展图当晏宁。中华属贵分，远裔占何星。
<br>
<br>　　分寸辨诸岳，斗升观四溟。长疑未到处，一一似曾经。
<br>
<br>　　卷716_20  「山中寒夜呈进士许棠」曹松
<br>
<br>　　山寒草堂暖，寂夜有良朋。读易分高烛，煎茶取折冰。
<br>
<br>　　庭垂河半角，窗露月微棱。俱入论心地，争无俗者憎。
<br>
<br>　　卷716_21  「滕王阁春日晚眺」曹松
<br>
<br>　　凌春帝子阁，偶眺日移西。浪势平花坞，帆阴上柳堤。
<br>
<br>　　凝岚藏宿翼，叠鼓碎归蹄。只此长吟咏，因高思不迷。
<br>
<br>　　卷716_22  「钟陵野步」曹松
<br>
<br>　　冈扉聊自启，信步出波边。野火风吹阔，春冰鹤啄穿。
<br>
<br>　　渚樯齐驿树，山鸟入公田。未创孤云势，空思白阁年。
<br>
<br>　　卷716_23  「哭胡处士」曹松
<br>
<br>　　故人江阁在，重到事悠悠。无尔向潭上，为吾倾瓮头。
<br>
<br>　　空馀赤枫叶，堕落钓鱼舟。疑是冲虚去，不为天地囚。
<br>
<br>　　卷716_24  「青龙寺赠云颢法师」曹松
<br>
<br>　　紫檀衣且香，春殿日尤长。此地开新讲，何山锁旧房。
<br>
<br>　　僧名喧北阙，师印续南方。莫惜青莲喻，秦人听未忘。
<br>
<br>　　卷716_25  「荐福寺赠应制白公（一作栖白大师）」曹松
<br>
<br>　　才子紫檀衣，明君宠顾时。讲升高座懒，书答重臣迟。
<br>
<br>　　瓶势倾圆顶，刀声落碎髭。还闻穿内去，随驾进新诗。
<br>
<br>　　卷716_26  「观山寺僧穿井」曹松
<br>
<br>　　云僧凿山井，寒碧在中庭。况是分岩眼，同来下石瓶。
<br>
<br>　　旁痕终变藓，圆影即澄星。异夜天龙蛰，应闻说叶经。
<br>
<br>　　卷716_27  「送德光禅师（重礼石霜长者）」曹松
<br>
<br>　　天涯缘事了，又造石霜微。不以千峰险，唯将独影归。
<br>
<br>　　有为嫌假佛，无境是真机。到后流沙锡，何时更有飞。
<br>
<br>　　卷716_28  「赠南陵李主簿」曹松
<br>
<br>　　外邑官同隐，宁劳短吏趋。看云情自足，爱酒逸应无。
<br>
<br>　　簟席弹棋子，衣裳惹印朱。仍闻陂水近，亦拟掉菰蒲。
<br>
<br>　　卷716_29  「慈恩寺东楼」曹松
<br>
<br>　　寺楼凉出竹，非与曲江赊。野火流穿苑，秦山叠入巴。
<br>
<br>　　风梢离众叶，岸角积虚沙。此地钟声近，令人思未涯。
<br>
<br>　　卷716_30  「古冢」曹松
<br>
<br>　　代远已难问，累累次古城。民田侵不尽，客路踏还平。
<br>
<br>　　作穴蛇分蛰，依冈鹿绕行。唯应风雨夕，鬼火出林明。
<br>
<br>　　卷716_31  「访山友」曹松
<br>
<br>　　一径通高屋，重云翳两原。山寒初宿顶，泉落未知根。
<br>
<br>　　急雨洗荒壁，惊风开静门。听君吟废夜，苦却建溪猿。
<br>
<br>　　卷716_32  「林下书怀寄建州李频员外」曹松
<br>
<br>　　一从诸事懒，海上迹宜沉。吾道不当路，鄙人甘入林。
<br>
<br>　　云垂方觅鹤，月湿始收琴。水石南州好，谁陪刻骨吟。
<br>
<br>　　卷716_33  「猿」曹松
<br>
<br>　　曾宿三巴路，今来不愿听。云根啼片白，峰顶掷尖青。
<br>
<br>　　护果憎禽啄，栖霜觑叶零。唯应卧岚客，怜尔傍岩扃。
<br>
<br>　　卷716_34  「秋日送方干游上元」曹松
<br>
<br>　　天高淮泗白，料子趋修程。汲水疑山动，扬帆觉岸行。
<br>
<br>　　云离京口树，雁入石头城。后夜分遥念，诸峰霜露生。
<br>
<br>　　卷716_35  「哭李频员外（时在建川）」曹松
<br>
<br>　　出麾临建水，下世在公堂。苦集休开箧，清资罢转郎。
<br>
<br>　　瘴中无子奠，岭外一妻孀。定是浮香骨，东归就故乡。
<br>
<br>　　卷716_36  「山中言事」曹松
<br>
<br>　　岚霭润窗棂，吟诗得冷症。教餐有效药，多愧独行僧。
<br>
<br>　　云湿煎茶火，冰封汲井绳。片扉深著掩，经国自无能。
<br>
<br>　　卷716_37  「送左协律京西从事」曹松
<br>
<br>　　辟书来几日，遂喜就嘉招。犹向风沙浅，非于甸服遥。
<br>
<br>　　时平无探骑，秋静见盘雕。若遣关中使，烦君问寂寥。
<br>
<br>　　卷716_38  「望九华寄池阳太守」曹松
<br>
<br>　　造华峰峰异，宜教岳德谦。灵踪载籍古，怪刃刺云尖。
<br>
<br>　　盘蹙陵阳壮，孤标建邺瞻。霁馀堪洗目，青出谢家檐。
<br>
<br>　　卷716_39  「上广州支使王拾遗」曹松
<br>
<br>　　明时应不谏，天幕称仙才。聘入关中去，人从帝侧来。
<br>
<br>　　诗窗盛岛屿，檄盾照风雷。几度陪旄节，营巡海色回。
<br>
<br>　　卷716_40  「题僧松禅（一作题僧院松）」曹松
<br>
<br>　　空山涧畔枯松树，禅老堂头甲乙身。
<br>
<br>　　传是昔朝僧种著，下头应有茯苓神。
<br>
<br>　　卷716_41  「赠华阴李明府」曹松
<br>
<br>　　佩墨县兼清，约关西近城。三峰岂不重，厚地戴犹轻。
<br>
<br>　　雪筱欹难直，风泉喷易横。须知高枕外，长是劝民耕。
<br>
<br>　　卷716_42  「送人庭鹤」曹松
<br>
<br>　　度岁休笼闭，身轻好羽仪。白云□是伴，沧海得因谁。
<br>
<br>　　唳起遗残食，盘馀在迥枝。条风频雨去，只恐更相随。
<br>
<br>　　卷716_43  「信州闻通寺题僧砌下泉」曹松
<br>
<br>　　细声从峤足，幽淡浸香墀。此境未开日，何人初见时。
<br>
<br>　　耗痕延黑藓，净罅吐微澌。应有乔梢鹤，下来当饮之。
<br>
<br>　　卷716_44  「山中」曹松
<br>
<br>　　此地似商岭，云霞空往还。衰条难定鸟，缺月易依山。
<br>
<br>　　野色耕不尽，溪容钓自闲。分因多卧退，百计少相关。
<br>
<br>　　卷716_45  「寄崇圣寺僧（一作关山寄诗赠清越）」曹松
<br>
<br>　　不醉长安酒，冥心只似师。望山吟过日，伴鹤立多时。
<br>
<br>　　沟远流声细，林寒绿色迟。庵西萝月夕，重约语空期。
<br>
<br>　　卷716_46  「金陵道中寄」曹松
<br>
<br>　　忍苦待知音，无时省废吟。始为分路客，莫问向隅心。
<br>
<br>　　峤翠藏幽瀑，枝风下晓禽。忆君秋欲尽，马上秣陵砧。
<br>
<br>　　卷716_47  「都门送许棠东归（一作送进士张乔）」曹松
<br>
<br>　　旧客东归远，长安诗少朋。去愁分碛雁，行计逐乡僧。
<br>
<br>　　华岳无时雪，黄河漫处冰。知辞国门路，片席认西陵。
<br>
<br>　　卷716_48  「送进士喻坦之游太原」曹松
<br>
<br>　　北鄙征难尽，诗愁满去程。废巢侵烧色，荒冢入锄声。
<br>
<br>　　逗野河流浊，离云碛日明。并州戎垒地，角动引风生。
<br>
<br>　　卷716_49  「九江暮春书事」曹松
<br>
<br>　　杨柳城初锁，轮蹄息去踪。春流无旧岸，夜色失诸峰。
<br>
<br>　　影动渔边火，声迟话后钟。明朝回去雁，谁向北郊逢。
<br>
<br>　　卷716_50  「再到洪州望西山（松常栖此山）」曹松
<br>
<br>　　洪州向西顾，不忍暂忘君。记得瀑泉落，省同幽鸟闻。
<br>
<br>　　一回经雨雹，长有剩风云。未定却栖息，前头江海分。
<br>
<br>　　卷716_51  「与胡汾坐月期贯休上人不至」曹松
<br>
<br>　　扫庭秋漏滴，接话贵忘眠。静夜人相语，低枝鸟暗迁。
<br>
<br>　　星围南极定，月照断河连。后会花宫子，应开石上禅。
<br>
<br>　　卷716_52  「赠胡处士」曹松
<br>
<br>　　年光离岳色，带疾卧南原。白日与无事，俗人嗔闭门。
<br>
<br>　　樵鱼临片水，野鹿入荒园。莫问荣华事，清霜点发根。
<br>
<br>　　卷716_53  「铅山写怀」曹松
<br>
<br>　　天涯兵火后，风景畏临门。骨肉到时节，团圆因梦魂。
<br>
<br>　　池塘营水眼，岭峤结花根。耳纵听歌吹，中心不可论。
<br>
<br>　　卷716_54  「书翠岩寺壁」曹松
<br>
<br>　　何年话尊宿，瞻礼此堂中。入郭非无路，归林自学空。
<br>
<br>　　溅瓶云峤水，逆磬雪川风。时说南庐事，知师用意同。
<br>
<br>　　卷716_55  「江西题东湖」曹松
<br>
<br>　　凿出江湖思，凉多□□间。无风触微浪，半日□秋山。
<br>
<br>　　客袖沙光满，船窗荻影闲。时人见黄绶，应笑狎鸥还。
<br>
<br>　　卷716_56  「题湖南岳麓寺」曹松
<br>
<br>　　海云山上寺，每到每开襟。万木长不住，细泉听更深。
<br>
<br>　　蜩沾高雨断，鸟遇夕岚沈。此地良宵月，秋怀隔楚砧。
<br>
<br>　　卷716_57  「赠衡山麋明府」曹松
<br>
<br>　　为县潇湘水，门前树配苔。晚吟公籍少，春醉积林开。
<br>
<br>　　涤砚松香起，擎茶岳影来。任官当此境，更莫梦天台。
<br>
<br>　　卷716_58  「塞上」曹松
<br>
<br>　　边寒来所阔，今日复明朝。河凌坚通马，胡云缺见雕。
<br>
<br>　　砂中程独泣，乡外隐谁招。回首若经岁，灵州生柳条。
<br>
<br>　　卷716_59  「送邵安石及第归连州觐省」曹松
<br>
<br>　　及第兼归觐，宜忘涉驿劳。青云重庆少，白日一飞高。
<br>
<br>　　转楚闻啼，临湘见叠涛。海阳沈饮罢，何地佐旌旄。
<br>
<br>　　卷716_60  「边上送友人归宁」曹松
<br>
<br>　　乡路穿京过，宁心去少同。日斜寻阔碛，春尽逐归鸿。
<br>
<br>　　独树河声外，凝笳塞色中。怜君到此处，却背老莱风。
<br>
<br>　　卷716_61  「除夜」曹松
<br>
<br>　　残腊即又尽，东风应渐闻。一宵犹几许，两岁欲平分。
<br>
<br>　　燎暗倾时斗，春通绽处芬。明朝遥捧酒，先合祝尧君。
<br>
<br>　　卷716_62  「题甘露寺」曹松
<br>
<br>　　香门接巨垒，画角间清钟。北固一何峭，西僧多此逢。
<br>
<br>　　天垂无际海，云白久晴峰。旦暮然灯外，涛头振蛰龙。
<br>
<br>　　卷716_63  「贻住山僧」曹松
<br>
<br>　　罢讲巡岩坞，无穷得野情。腊高犹伴鹿，夏满不归城。
<br>
<br>　　云朵缘崖发，峰阴截水清。自然双洗耳，唯任白毫生。
<br>
<br>　　卷716_64  「题鹤鸣泉」曹松
<br>
<br>　　仙鹤曾鸣处，泉兼半井苔。直峰抛影入，片月泻光来。
<br>
<br>　　潋滟侵颜冷，深沉慰眼开。何因值舟顶，满汲石瓶回。
<br>
<br>　　卷716_65  「吊贾岛二首」曹松
<br>
<br>　　先生不折桂，谪去抱何冤。已葬离燕骨，难招入剑魂。
<br>
<br>　　旅坟低却草，稚子哭胜猿。冥寞如搜句，宜邀贺监论。
<br>
<br>　　青旆低寒水，清笳出晓风。鸟为伤贾傅，马立葬滕公。
<br>
<br>　　松柏青山上，城池白日中。一朝今古隔，惟有月明同。
<br>
<br>　　卷716_66  「忆江西并悼亡友」曹松
<br>
<br>　　前心奈兵阻，悔作豫章分。芳草未归日，故人多是坟。
<br>
<br>　　帆行出岫雨，马践过江云。此地一樽酒，当时皆以文。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
