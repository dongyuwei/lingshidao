<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷七百七十二</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷七百七十二
<br>
<br>　　卷772_1  「奉和登会昌山应制（一作钱起诗）」赵起
<br>
<br>　　睿想入希夷，真游到具茨。玉鸾登嶂远，云辂出花迟。
<br>
<br>　　泉壑凝神处，阳和布泽时。六龙多顺动，四海正雍熙。
<br>
<br>　　卷772_2  「冬日与群公泛舟焦山」王瓒
<br>
<br>　　江外水不冻，今年寒复迟。众芳且未歇，近腊仍袷衣。
<br>
<br>　　载酒适我情，兴来趣渐微。方舟大川上，环酌对落晖。
<br>
<br>　　两片青石棱，波际无因依。三山安可到，欲到风引归。
<br>
<br>　　沧溟壮观多，心目豁暂时。况得穷日夕，乘槎何所之。
<br>
<br>　　纵步不知远，夕阳犹未回。好花随处发，流水趁人来。
<br>
<br>　　卷772_3  「度揭鸿岭（漳州）」慕容韦
<br>
<br>　　闽越曾为塞，将军旧置营。我歌空感慨，西北望神京。
<br>
<br>　　卷772_4  「湘江」黄文
<br>
<br>　　潇湘江头三月春，柳条弄日摇黄金。鹧鸪一声在何许，
<br>
<br>　　黄陵庙前烟霭深。丹青欲画无好手，稳提玉勒沈吟久。
<br>
<br>　　马蹄不为行客留，心挂长林屡回首。
<br>
<br>　　卷772_5  「题龙阳县青草湖」唐温如
<br>
<br>　　西风吹老洞庭波，一夜湘君白发多。
<br>
<br>　　醉后不知天在水，满船清梦压星河。
<br>
<br>　　卷772_6  「訾家洲」欧阳宾
<br>
<br>　　旧业分明桂水头，人归业尽水东流。
<br>
<br>　　春风日暮江头立，不及渔人有钓舟。
<br>
<br>　　卷772_7  「题吉州龙溪」何敬
<br>
<br>　　龙溪之山秀而峙，龙溪之水清无底。狂风激烈翻春涛，
<br>
<br>　　薄雾冥饕缜。奔流百折银河通，落花滚滚浮霞红。
<br>
<br>　　四时佳境不可穷，仿佛直与桃源通。
<br>
<br>　　卷772_8  「过睦州青溪渡」杨彝
<br>
<br>　　天阔衔江雨，冥冥上客衣。潭清鱼可数，沙晚雁争飞。
<br>
<br>　　川谷留云气，鹈鹕傍钓矶。飘零江海客，欹侧一帆归。
<br>
<br>　　卷772_9  「阖闾城怀古」裴瑶
<br>
<br>　　五湖春水接遥天，国破君亡不记年。
<br>
<br>　　惟有妖娥曾舞处，古台寂寞起愁烟。
<br>
<br>　　卷772_10  「苇谷」郑玉
<br>
<br>　　水会三川漾碧波，雕阴人唱采花歌。
<br>
<br>　　旧时白翟今荒壤，苇谷凄凄风雨多。
<br>
<br>　　卷772_11  「登岳阳楼」麻温其
<br>
<br>　　湖边景物属秋天，楼上风光似去年。仙侣缑生留福地，
<br>
<br>　　湘娥帝子寄哀弦。云门自统轩台外，木叶偏飞楚客前。
<br>
<br>　　极目江山何处是，一帆万里信归船。
<br>
<br>　　卷772_12  「经望湖驿」韦镒
<br>
<br>　　大漠无屯云，孤峰出乱柳。前驱白登道，顾失飞狐口。
<br>
<br>　　遥忆代王城，俯临恒山后。累累多古墓，寂寞为墟久。
<br>
<br>　　岂不固金汤，终闻击铜斗。交欢初仗信，接宴翻贻咎。
<br>
<br>　　埋宝贼夫人，磨笄伤彼妇。功成行且薄，义立名不朽。
<br>
<br>　　莫慎纤微端，其何社稷守。身殁国遂亡，此立人君丑。
<br>
<br>　　卷772_13  「杪秋洞庭怀王道士」谢太虚
<br>
<br>　　漂泊日复日，洞庭今更秋。青桃亦何意，此夜催人愁。
<br>
<br>　　惆怅客中月，裴回江上楼。心知楚天远，目送沧波流。
<br>
<br>　　谢客久已灭，微言无处求。空馀白云在，客兴随孤舟。
<br>
<br>　　千里杳难尽，一身常独游。故园复何许，江汉徒迟留。
<br>
<br>　　卷772_14  「君山祠」周岳秀
<br>
<br>　　万顷湖波浸碧天，旌封香火几千年。风涛澎湃鱼龙舞，
<br>
<br>　　栋宇峥嵘燕雀迁。远岫光中浓淡树，斜阳影里往来船。
<br>
<br>　　江河愿借吹嘘便，应有神功在目前。
<br>
<br>　　卷772_15  「新乐府」马逢
<br>
<br>　　温谷春生至，宸游近甸荣。云随天上转，风入御筵轻。
<br>
<br>　　翠盖浮佳气，朱楼依太清。朝臣冠剑退，宫女管弦迎。
<br>
<br>　　卷772_16  「部落曲」马逢
<br>
<br>　　蕃军傍塞游，代马喷风秋。老将垂金甲，阏支著锦裘。
<br>
<br>　　雕戈蒙豹尾，红旆插狼头。日暮天山下，鸣笳汉使愁。
<br>
<br>　　卷772_17  「从军」马逢
<br>
<br>　　汉马千蹄合一群，单于鼓角隔山闻。
<br>
<br>　　沙[风起红楼下，飞上胡天作阵云。
<br>
<br>　　卷772_18  「宫词二首（一作顾况诗）」马逢
<br>
<br>　　金吾持戟护轩檐，天乐传教万姓瞻。
<br>
<br>　　楼上美人相倚看，红妆透出水晶帘。
<br>
<br>　　玉楼天半起笙歌，风送宫人笑语和。
<br>
<br>　　月影殿开闻晓漏，水晶帘卷近秋河。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
