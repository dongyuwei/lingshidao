<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百六十六</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百六十六
<br>
<br>　　卷866_1  「吟」九华山白衣
<br>
<br>　　涧水潺潺声不绝，溪垄茫茫野花发。
<br>
<br>　　自去自来人不知，归时唯对空山月。
<br>
<br>　　卷866_2  「诗」田达诚宅鬼
<br>
<br>　　天然与我一灵通，还与人间事不同。
<br>
<br>　　要识吾家真姓字，天地南头一段红。
<br>
<br>　　卷866_3  「秋夜吟」长安中鬼
<br>
<br>　　六街鼓歇行人绝，九衢茫茫室有月（吟）。                  ――
<br>
<br>　　九衢生人何劳劳，长安土尽槐根高（和）。                ――
<br>
<br>　　卷866_4  「题窗上诗」隔窗鬼
<br>
<br>　　何人窗下读书声，南斗阑干北斗横。
<br>
<br>　　千里思家归不得，春风肠断石头城。
<br>
<br>　　卷866_5  「柱上诗」巴陵馆鬼
<br>
<br>　　爷娘送我青枫根，不记青枫几回落。
<br>
<br>　　当时手刺衣上花，今日为灰不堪著。
<br>
<br>　　卷866_6  「留别安凤」徐侃
<br>
<br>　　君寄长安久，耻不还故乡。我别长安去，切在慰高堂。
<br>
<br>　　不意与离恨，泉下亦难忘。
<br>
<br>　　卷866_7  「附：安凤赠别徐侃」安凤
<br>
<br>　　一自离乡国，十年在咸秦。泣尽卞和血，不逢一故人。
<br>
<br>　　今日旧友别，羞此漂泊身。离情吟诗处，麻衣掩泪频。
<br>
<br>　　泪别各分袂，且及来年春。
<br>
<br>　　卷866_8  「述怀」商山客死生
<br>
<br>　　家住驿北路，百里无四邻。往来不相问，寂寂山家春。
<br>
<br>　　南冈夜萧萧，青松与白杨。家人应有梦，远客已无肠。
<br>
<br>　　白草寒露里，乱山明月中。是夕苦吟罢，寒烛与君同。
<br>
<br>　　卷866_9  「续郑郊吟」冢中人
<br>
<br>　　冢上两竿竹，风吹常袅袅。                                ――郑郊
<br>
<br>　　下有百年人，长眠不知晓。                              ――冢中人
<br>
<br>　　卷866_10  「题壁」崇圣寺鬼
<br>
<br>　　禁烟佳节同游此，正值酴夹岸香。
<br>
<br>　　缅首十年前往事，强吟风景乱愁肠。
<br>
<br>　　策马暂寻原上路，落花芳草尚依然。
<br>
<br>　　家亡国破一场梦，惆怅又逢寒食天。
<br>
<br>　　卷866_11  「血书诗」任彦思家鬼
<br>
<br>　　物类易迁变，我行人不见。珍重任彦思，相别日已远。
<br>
<br>　　卷866_12  「赠马植」峡中白衣
<br>
<br>　　截竹为筒作笛吹，凤凰池上凤凰飞。
<br>
<br>　　劳君更向黔南去，即是陶钧万类时。
<br>
<br>　　卷866_13  「题芭蕉叶上」张仁宝
<br>
<br>　　寒食家家尽禁烟，野棠风坠小花钿。
<br>
<br>　　如今空有孤魂梦，半在嘉陵半锦川。
<br>
<br>　　卷866_14  「官坡馆联句」崔常侍
<br>
<br>　　床头锦衾班复班，架上朱衣殷复殷。
<br>
<br>　　空庭朗月闲复闲，夜长路远山复山。
<br>
<br>　　卷866_15  「亡后见形诗」李煜
<br>
<br>　　异国非所志，烦劳殊清闲。惊涛千万里，无乃见钟山。
<br>
<br>　　卷866_16  「同鹿门少年马绍隆冥游诗。同望荆门」庞德公
<br>
<br>　　千年故国岁华奔，一柱高台已断魂。
<br>
<br>　　唯有岘亭清夜月，与君长啸学苏门。
<br>
<br>　　卷866_17  「同鹿门少年马绍隆冥游诗。忆荆南」庞德公
<br>
<br>　　高名宋玉遗闲丽，作赋兰成绝盛才。
<br>
<br>　　谁似辽东千岁鹤，倚天华表却归来。
<br>
<br>　　卷866_18  「贻常夷诗」朱均
<br>
<br>　　平生游城郭，殂没委荒榛。自我辞人世，不知秋与春。
<br>
<br>　　牛羊久来牧，松柏几成薪。分绝车马好，甘随狐兔群。
<br>
<br>　　何处清风至，君子幸为邻。烈烈盛名德，依依伫良宾。
<br>
<br>　　千年何旦暮，一室动人神。乔木如在望，通衢良易遵。
<br>
<br>　　高门傥无隔，向与析龙津。
<br>
<br>　　卷866_19  「空馆夜歌」夷陵女郎
<br>
<br>　　明月清风，良宵会同。星河易翻，欢娱不终。
<br>
<br>　　绿樽翠杓，为君斟酌。今夕不饮，何时欢乐。
<br>
<br>　　杨柳杨柳，袅袅随风急。西楼美人春梦长，
<br>
<br>　　绣帘斜卷千条入。
<br>
<br>　　玉户金缸，愿陪君王。邯郸宫中，金石丝簧。
<br>
<br>　　卫女秦娥，左右成行。纨缟缤纷，翠眉红妆。
<br>
<br>　　王欢顾盼，为王歌舞。愿得君欢，常无灾苦。
<br>
<br>　　卷866_20  「赠夫诗三首」孔氏
<br>
<br>　　不忿成故人，掩涕每盈巾。死生今有隔，相见永无因。
<br>
<br>　　匣里残妆粉，留将与后人。黄泉无用处，恨作冢中尘。
<br>
<br>　　有意怀男女，无情亦任君。欲知肠断处，明月照孤坟。
<br>
<br>　　卷866_21  「答夫诗二首（唐t妻张氏）」张氏
<br>
<br>　　不分殊幽显，那堪异古今。阴阳徒自隔，聚散两难心。
<br>
<br>　　兰阶兔月斜，银烛半含花。自怜长夜客，泉路以为家。
<br>
<br>　　卷866_22  「附：唐t悼妻诗」唐t
<br>
<br>　　寝室悲长簟，妆楼泣镜台。独悲桃李节，不共夜泉开。
<br>
<br>　　魂兮若有感，仿佛梦中来。
<br>
<br>　　常时华堂静，笑语度更筹。恍惚人事改，冥寞委荒丘。
<br>
<br>　　阳原歌薤露，阴壑惜藏舟。清夜妆台月，空想画眉愁。
<br>
<br>　　卷866_23  「赠妻诗」唐t
<br>
<br>　　峄阳桐半死，延津剑一沈。如何宿昔内，空负百年心。
<br>
<br>　　卷866_24  「赠姊」韦璜
<br>
<br>　　修短各有分，浮华亦非真。断肠泉壤下，幽忧难具陈。
<br>
<br>　　凄凄白杨风，日暮堪愁人。
<br>
<br>　　卷866_25  「赠夫二首（题云泉台客韦璜）」韦璜
<br>
<br>　　不得长相守，青春夭华。旧游今永已，泉路却为家。
<br>
<br>　　早知离别切人心，悔作从来恩爱深。
<br>
<br>　　黄泉冥寞虽长逝，白日屏帷还重寻。
<br>
<br>　　卷866_26  「赠嫂（序云阿嫂相疑留诗）」韦璜
<br>
<br>　　赤心用尽为相知，虑后防前只定疑。
<br>
<br>　　案牍可申生节目，桃符虽圣欲何为。
<br>
<br>　　卷866_27  「与独孤穆冥会诗」临淄县主
<br>
<br>　　江都昔丧乱，阙下多构兵。豺虎恣吞噬，干戈日纵横。
<br>
<br>　　逆徒自外至，半夜开重城。膏血浸宫殿，刀枪倚檐楹。
<br>
<br>　　今知从逆者，乃是公与卿。白刃污黄屋，邦家遂因倾。
<br>
<br>　　疾风知劲草，世乱识忠臣。哀哀独孤公，临死乃结缨。
<br>
<br>　　天地既板荡，云雷时未亨。今者二百载，幽怀犹未平。
<br>
<br>　　山河风月古，陵寝露烟青。君子秉祖德，方垂忠烈名。
<br>
<br>　　华轩一惠顾，土室以为荣。丈夫立志操，存没感其情。
<br>
<br>　　求义若可托，谁能抱幽贞。（县主赠穆）
<br>
<br>　　皇天昔降祸，隋室若缀旒。患难在双阙，干戈连九州。
<br>
<br>　　出门皆凶竖，所向多逆谋。白日忽然暮，颓波不可收。
<br>
<br>　　望夷既结衅，宗社亦贻羞。温室兵始合，宫闱血已流。
<br>
<br>　　悯哉吹箫子，悲啼下凤楼。霜刃徒见逼，玉笄不可求。
<br>
<br>　　罗襦遗侍者，粉黛成仇雠。邦国已沦覆，馀生誓不留。
<br>
<br>　　英英将军祖，独以社稷忧。丹血溅黼，丰肌染戈矛。
<br>
<br>　　今来见禾黍，尽日悲宗周。玉树已寂寞，泉台千万秋。
<br>
<br>　　感兹一顾重，愿以死节酬。幽显傥不昧，终焉契绸缪。
<br>
<br>　　（穆答县主）
<br>
<br>　　平阳县中树，久作广陵尘。不意何郎至，黄泉重见春。
<br>
<br>　　（来家歌人诗）
<br>
<br>　　金闺久无主，罗袂坐生尘。愿作吹箫伴，同为骑凤人。
<br>
<br>　　（穆讽县主就礼）
<br>
<br>　　朱轩下长路，青草启孤坟。犹胜阳台上，空看朝暮云。
<br>
<br>　　（县主许穆诗）
<br>
<br>　　露草芊芊，颓茔未迁。自我居此，于今几年。与君先祖，
<br>
<br>　　畴昔恩波。死生契阔，忽此相过。谁谓佳期，寻当别离。
<br>
<br>　　俟君之北，携手同归。（县主请迁葬诗）
<br>
<br>　　伊彼维扬，在天一方。驱马悠悠，忽来异乡。情通幽显，
<br>
<br>　　获此相见。义感畴昔，言存缱绻。清江桂洲，可以遨游。
<br>
<br>　　惟子之故，不遑淹留。（穆答县主）
<br>
<br>　　卷866_28  「与李章武赠答诗」王氏妇
<br>
<br>　　怨鸯绮，知结几千丝。别后寻交颈，应伤未别时。
<br>
<br>　　（章武赠王氏鸳鸯绮）
<br>
<br>　　捻指环，相思见环重相忆。愿君永持玩，循环无终极。
<br>
<br>　　（王氏答李章武白玉指环）
<br>
<br>　　河汉已倾斜，神魂欲超越。愿郎更回抱，终天从此诀。
<br>
<br>　　（王氏赠别李章武）
<br>
<br>　　分从幽显隔，岂谓有佳期。宁辞重重别，所叹去何之。
<br>
<br>　　（章武答王氏）
<br>
<br>　　昔辞怀后会，今别便终天。新悲与旧恨，千古闭穷泉。
<br>
<br>　　（王氏再赠章武）
<br>
<br>　　后期杳无约，前恨已相寻。别路无行信，何因得寄心。
<br>
<br>　　（章武再答王氏）
<br>
<br>　　水不西归月暂圆，令人惆怅古城边。萧条明早分岐路，
<br>
<br>　　知更相逢何岁年。（章武怀念王氏）
<br>
<br>　　卷866_29  「附：李助为章武赋」李助
<br>
<br>　　石沈辽海阔，剑别楚天长。会合知无日，离心满夕阳。
<br>
<br>　　卷866_30  「与曾季衡冥会诗」王丽真
<br>
<br>　　五原分袂真吴越燕拆莺离芳草歇年少烟花处处春北邙空恨清秋月
<br>
<br>　　莎草青青雁欲归玉腮珠泪洒临岐云鬟飘去香风尽愁见莺啼红树枝
<br>
<br>　　卷866_31  「赠段何」客户里女子
<br>
<br>　　乐广清羸经几年，姹娘相托不论钱。
<br>
<br>　　轻盈妙质归何处，惆怅碧楼红玉钿。
<br>
<br>　　卷866_32  「湖城厅吟」密陀僧
<br>
<br>　　黄帝上天时，鼎湖元在兹。七十二玉女，化作黄金芝。
<br>
<br>　　卷866_33  「谢王轩」西施
<br>
<br>　　妾自吴宫还越国，素衣千载无人识。
<br>
<br>　　当时心比金石坚，今日为君坚不得。
<br>
<br>　　卷866_34  「附：王轩题西施石诗」王轩
<br>
<br>　　岭上千峰秀，江边细草春。今逢浣纱石，不见浣纱人。
<br>
<br>　　卷866_35  「附：轩诗」王轩
<br>
<br>　　佳人去千载，溪山久寂寞。野水浮白烟，岩花自开落。
<br>
<br>　　猿鸟旧清音，风月闲楼阁。无语立斜阳，幽情入天幕。
<br>
<br>　　卷866_36  「西施诗」西施
<br>
<br>　　高花岩外晓相鲜，幽鸟雨中啼不歇。
<br>
<br>　　红云飞过大江西，从此人间怨风月。
<br>
<br>　　卷866_37  「附：轩诗」王轩
<br>
<br>　　当时计拙笑将军，何事安邦赖美人。
<br>
<br>　　一自仙葩入吴国，从兹越国更无春。
<br>
<br>　　卷866_38  「西施诗」西施
<br>
<br>　　云霞出没群峰外，鸥鸟浮沈一水间。
<br>
<br>　　一自越兵齐振地，梦魂不到虎丘山。
<br>
<br>　　卷866_39  「与萧旷冥会诗（甄后留别萧旷）」甄后
<br>
<br>　　玉箸凝腮忆魏宫，朱弦一弄洗清风。
<br>
<br>　　明晨追赏应愁寂，沙渚烟销翠羽空。
<br>
<br>　　卷866_40  「与萧旷冥会诗（织绡女诗）」织绡女
<br>
<br>　　织绡泉底少欢娱，更劝萧郎尽酒壶。
<br>
<br>　　愁见玉琴弹别鹤，又将清泪滴真珠。
<br>
<br>　　卷866_41  「与萧旷冥会诗（萧旷答诗）」萧旷
<br>
<br>　　红兰吐艳间夭桃，自喜寻芳数已遭。
<br>
<br>　　珠鹊桥从此断，遥天空恨碧云高。
<br>
<br>　　卷866_42  「五原夜吟」沙碛女子
<br>
<br>　　云鬟消尽转蓬稀，埋骨穷荒失所依。
<br>
<br>　　牧马不嘶沙月白，孤魂空逐雁南飞。
<br>
<br>　　卷866_43  「与颜F冥会诗」陈宫妃嫔
<br>
<br>　　秋草荒台响夜蛩，白杨凋尽减悲风。
<br>
<br>　　彩笺曾擘欺江总，绮阁尘消玉树空。
<br>
<br>　　宝阁排云称望仙，五云高艳拥朝天。
<br>
<br>　　清溪犹有当时月，应照琼花绽绮筵。
<br>
<br>　　素魄初圆恨翠娥，繁华浓艳竟如何。
<br>
<br>　　南朝唯有长江水，依旧门前作逝波。
<br>
<br>　　箫管清吟怨丽华，秋江寒月绮窗斜。
<br>
<br>　　惭非后主题笺客，得见临春阁上花。
<br>
<br>　　卷866_44  「驿楼诵诗」湘中女子
<br>
<br>　　红树醉秋色，碧溪弹夜弦。佳期不可再，风雨杳如年。
<br>
<br>　　卷866_45  「赠杨蕴中」薛涛
<br>
<br>　　玉漏声长灯耿耿，东墙西墙时见影。
<br>
<br>　　月明窗外子规啼，忍使孤魂愁夜永。
<br>
<br>　　卷866_46  「葬后见形诗」张太华
<br>
<br>　　独卧经秋堕鬓蝉，白杨风起不成眠。
<br>
<br>　　寻思往日椒房宠，泪湿夜襟损翠钿。
<br>
<br>　　卷866_47  「谢李若冲」张太华
<br>
<br>　　符吏匆匆叩夜扃，便随金简出幽冥。
<br>
<br>　　蒙师荐拔恩非浅，领得生神九过经。
<br>
<br>　　卷866_48  「幽恨诗」安邑坊女
<br>
<br>　　卜得上峡日，秋江风浪多。巴陵一夜雨，肠断木兰歌。
<br>
<br>　　卷866_49  「和检诗」韦检亡姬
<br>
<br>　　春雨鞑患天，家家门外柳和烟。
<br>
<br>　　如今肠断空垂泪，欢笑重追别有年。
<br>
<br>　　卷866_50  「附：检悼亡姬诗」韦检
<br>
<br>　　宝剑化龙归碧落，嫦娥随月下黄泉。
<br>
<br>　　一杯酒向青春晚，寂寞书窗恨独眠。
<br>
<br>　　卷866_51  「梦后自题」韦检
<br>
<br>　　白浪漫漫去不回，浮云飞尽日西颓。
<br>
<br>　　始皇陵上千年树，银鸭金凫也变灰。
<br>
<br>　　卷866_52  「与夫同咏诗」苏检妻
<br>
<br>　　楚水平如镜，周回白鸟飞。金陵几多地，一去不知归。
<br>
<br>　　卷866_53  「与夫同咏诗」苏检
<br>
<br>　　还吴东去过澄城，楼上清风酒半醒。
<br>
<br>　　想得到家春已暮，海棠千树已凋零。
<br>
<br>　　卷866_54  「冥会诗」宫嫔
<br>
<br>　　争不逢人话此身，此身长夜不知春。
<br>
<br>　　自从国破家亡后，陇上惟添芳草新。
<br>
<br>　　休说人间恨恋多，况逢佳客此相过。
<br>
<br>　　堂中纵有千般乐，争及阳春一曲歌。
<br>
<br>　　幽谷穷花似妾身，纵怀香艳吐无因。
<br>
<br>　　多情公子能相访，应解回风暂借春。
<br>
<br>　　恩情未足晓光催，数朵眠花未得开。
<br>
<br>　　却羡一双金扼臂，得随人世出将来。
<br>
<br>　　卷866_55  「与谢翱赠答诗」金车美人
<br>
<br>　　阳台后会杳无期，碧树烟深玉漏迟。
<br>
<br>　　半夜香风满庭月，花前空赋别离诗。
<br>
<br>　　相思无路莫相思，风里花开只片时。
<br>
<br>　　惆怅金闺却归去，晓莺啼断绿杨枝。
<br>
<br>　　一纸华笺洒碧云，馀香犹在墨犹新。空添满目凄凉事，
<br>
<br>　　不见三山缥缈人。斜月照衣今夜梦，落花啼鸟去年春。
<br>
<br>　　红闺更有堪愁处，窗上虫丝几上尘。
<br>
<br>　　惆怅佳期一梦中，武陵春色尽成空。欲知离别偏堪恨，
<br>
<br>　　只为音尘两不通。愁态上眉凝浅绿，泪痕侵脸落轻红。
<br>
<br>　　双轮暂与王孙驻，明日西驰又向东。
<br>
<br>　　卷866_56  「赠朋诗」魏朋妻
<br>
<br>　　孤坟临清江，每睹白日晚。松影摇长风，蟾光落岩甸。
<br>
<br>　　故乡千里馀，亲戚罕相见。望望空云山，哀哀泪如霰。
<br>
<br>　　恨为泉台客，复此异乡县。愿言敦畴昔，勿以弃疵贱。
<br>
<br>　　卷866_57  「题明月堂二首」刘氏亡妇
<br>
<br>　　蝉鬓惊秋华发新，可怜红隙尽埃尘。
<br>
<br>　　西山一梦何年觉，明月堂前不见人。
<br>
<br>　　玉钩风急响丁东，回首西山似梦中。
<br>
<br>　　明月堂前人不到，庭前一夜老秋风。
<br>
<br>　　卷866_58  「诗（金陵黄进士梦遇台城故妓，自云今为吴神乐部）」故台城妓
<br>
<br>　　歌罢玉楼月，舞残金缕衣。匀钿收迸节，敛黛别重闱。
<br>
<br>　　网断蛛犹织，梁春燕不归。那堪回首处，江步野棠飞。
<br>
<br>　　卷866_59  「金陵词」故台城妓
<br>
<br>　　宫中细草香红湿，宫内纤腰碧窗泣。
<br>
<br>　　唯有虹梁春燕雏，犹傍珠帘玉钩立。
<br>
<br>　　卷866_60  「示宋善威」无名女鬼
<br>
<br>　　月落三株树，日映九重天。良夜欢宴罢，暂别庚申年。
<br>
<br>　　卷866_61  「诗」无名鬼
<br>
<br>　　江上樯竿一百尺，山中楼台十二重。
<br>
<br>　　山僧楼上望江上，指点樯竿笑杀侬。
<br>
<br>　　仙人未必便仙去，还在人间人不知。
<br>
<br>　　手把白须从两鹿，相逢却问姓名谁。
<br>
<br>　　卷866_62  「句」华
<br>
<br>　　柏堂新成乐未央，回来回去绕裴郎。
<br>
<br>　　卷866_63  「句」张守中
<br>
<br>　　薄命苏秦频去国，多情潘岳旋兴悲。
<br>
<br>　　今夜若栖芳草径，为传幽意达王孙。（咏蝶）
<br>
<br>　　卷866_64  「句」无名鬼
<br>
<br>　　芫花半落，松风晚清。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
