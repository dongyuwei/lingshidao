<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百九十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百九十一
<br>
<br>　　卷591_1  「道林寺」崔珏
<br>
<br>　　临湘之滨麓之隅，西有松寺东岸无。松风千里摆不断，
<br>
<br>　　竹泉泻入于僧厨。宏梁大栋何足贵，山寺难有山泉俱。
<br>
<br>　　四时唯夏不敢入，烛龙安敢停斯须？远公池上种何物，
<br>
<br>　　碧罗扇底红鳞鱼。香阁朝鸣大法鼓，天宫夜转三乘书。
<br>
<br>　　野花市井栽不著，山鸡饮啄声相呼。金槛僧回步步影，
<br>
<br>　　石盆水溅联联珠。北临高处日正午，举手欲摸黄金乌。
<br>
<br>　　遥江大船小于叶，远村杂树齐如蔬。潭州城郭在何处，
<br>
<br>　　东边一片青模糊。今来古往人满地，劳生未了归丘墟。
<br>
<br>　　长卿之门久寂寞，五言七字夸规模。我吟杜诗清入骨，
<br>
<br>　　灌顶何必须醍醐。白日不照耒阳县，皇天厄死饥寒躯。
<br>
<br>　　明珠大贝采欲尽，蚌蛤空满赤沙湖。今我题诗亦无味，
<br>
<br>　　怀贤览古成长吁。不如兴罢过江去，已有好月明归途。
<br>
<br>　　卷591_2  「美人尝茶行」崔珏
<br>
<br>　　云鬟枕落困春泥，玉郎为碾瑟瑟尘。闲教鹦鹉啄窗响，
<br>
<br>　　和娇扶起浓睡人。银瓶贮泉水一掬，松雨声来乳花熟。
<br>
<br>　　朱唇啜破绿云时，咽入香喉爽红玉。明眸渐开横秋水，
<br>
<br>　　手拨丝簧醉心起。台时却坐推金筝，不语思量梦中事。
<br>
<br>　　卷591_3  「门前柳」崔珏
<br>
<br>　　门前蜀柳□知春，风淡暖烟愁杀人。将谓只栽郡楼下，
<br>
<br>　　不知迤逦连南津。南津柳色连南市，南市戎州三百里。
<br>
<br>　　夷陬蛮落相连接，故乡莫道心先死。我今帝里尚有家，
<br>
<br>　　门前嫩柳插仙霞。晨沾太一坛边雨，暮宿凤凰城里鸦。
<br>
<br>　　别来三载当谁道，门前年年绿阴好。春来定解飞雪花，
<br>
<br>　　雨后还应庇烟草。忆昔当年栽柳时，新芽茁茁嫌生迟。
<br>
<br>　　如今宛转著地，常向绿阴劳梦思。不道彼树好，
<br>
<br>　　不道此树恶。试将此意问野人，野人尽道生处乐。
<br>
<br>　　为报门前杨柳栽，我应来岁当归来。纵令树下能攀折，
<br>
<br>　　白发如丝心似灰。
<br>
<br>　　卷591_4  「岳阳楼晚望」崔珏
<br>
<br>　　乾坤千里水云间，钓艇如萍去复还。楼上北风斜卷席，
<br>
<br>　　湖中西日倒衔山。怀沙有恨骚人往，鼓瑟无声帝子闲。
<br>
<br>　　何事黄昏尚凝睇，数行烟树接荆蛮。
<br>
<br>　　卷591_5  「哭李商隐」崔珏
<br>
<br>　　成纪星郎字义山，适归高壤抱长叹。词林枝叶三春尽，
<br>
<br>　　学海波澜一夜干。风雨已吹灯烛灭，姓名长在齿牙寒。
<br>
<br>　　只应物外攀琪树，便著霓裳上绛坛。
<br>
<br>　　虚负凌云万丈才，一生襟抱未曾开。鸟啼花落人何在，
<br>
<br>　　竹死桐枯凤不来。良马足因无主l，旧交心为绝弦哀。
<br>
<br>　　九泉莫叹三光隔，又送文星入夜台。
<br>
<br>　　卷591_6  「和友人鸳鸯之什」崔珏
<br>
<br>　　翠鬣红衣舞夕晖，水禽情似此禽稀。暂分烟岛犹回首，
<br>
<br>　　只渡寒塘亦共飞。映雾乍迷珠殿瓦，逐梭齐上玉人机。
<br>
<br>　　采莲无限兰桡女，笑指中流羡尔归。
<br>
<br>　　寂寂春塘烟晚时，两心和影共依依。溪头日暖眠沙稳，
<br>
<br>　　渡口风寒浴浪稀。翡翠莫夸饶彩饰，G鹈须羡好毛衣。
<br>
<br>　　兰深芷密无人见，相逐相呼何处归。
<br>
<br>　　舞鹤翔鸾俱别离，可怜生死两相随。红丝毳落眠汀处，
<br>
<br>　　白雪花成蹙浪时。琴上只闻交颈语，窗前空展共飞诗。
<br>
<br>　　何如相见长相对，肯羡人间多所思。
<br>
<br>　　卷591_7  「有赠」崔珏
<br>
<br>　　莫道妆成断客肠，粉胸绵手白莲香。烟分顶上三层绿，
<br>
<br>　　剑截眸中一寸光。舞胜柳枝腰更软，歌嫌珠贯曲犹长。
<br>
<br>　　虽然不似王孙女，解爱临邛卖赋郎。
<br>
<br>　　锦里芬芳少佩兰，风流全占似君难。心迷晓梦窗犹暗，
<br>
<br>　　粉落香肌汗未干。两脸夭桃从镜发，一眸春水照人寒。
<br>
<br>　　自嗟此地非吾土，不得如花岁岁看。
<br>
<br>　　卷591_8  「和人听歌」崔珏
<br>
<br>　　气吐幽兰出洞房，乐人先问调宫商。声和细管珠才转，
<br>
<br>　　曲度沉烟雪更香。公子不随肠万结，离人须落泪千行。
<br>
<br>　　巫山唱罢行云过，犹自微尘舞画梁。
<br>
<br>　　红脸初分翠黛愁，锦筵歌板拍清秋。一楼春雪和尘落，
<br>
<br>　　午夜寒泉带雨流。座上美人心尽死，尊前旅客泪难收。
<br>
<br>　　莫辞更送刘郎酒，百斛明珠异日酬。
<br>
<br>　　卷591_9  「水晶枕」崔珏
<br>
<br>　　千年积雪万年冰，掌上初擎力不胜。南国旧知何处得，
<br>
<br>　　北方寒气此中凝。黄昏转烛萤飞沼，白日褰帘水在簪。
<br>
<br>　　蕲簟蜀琴相对好，裁诗乞与涤烦襟。
<br>
<br>　　卷591_10  「席间咏琴客」崔珏
<br>
<br>　　七条弦上五音寒，此艺知音自古难。
<br>
<br>　　唯有河南房次律，始终怜得董庭兰。
<br>
<br>　　卷591_11  「句」崔珏
<br>
<br>　　楚王宫地罗含宅，赖许时时听法来。（早梅赠李商隐。
<br>
<br>　　见《商隐集注》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
