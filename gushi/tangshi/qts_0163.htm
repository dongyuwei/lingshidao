<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷一百六十三</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷一百六十三
<br>
<br>　　卷163_1  「关山月」李白
<br>
<br>　　明月出天山，苍茫云海间。长风几万里，吹度玉门关。
<br>
<br>　　汉下白登道，胡窥青海湾。由来征战地，不见有人还。
<br>
<br>　　戍客望边色，思归多苦颜。高楼当此夜，叹息未应闲。
<br>
<br>　　卷163_2  「独漉篇」李白
<br>
<br>　　独漉水中泥，水浊不见月。不见月尚可，水深行人没。
<br>
<br>　　越鸟从南来，胡鹰亦北渡。我欲弯弓向天射，
<br>
<br>　　惜其中道失归路。落叶别树，飘零随风。客无所托，
<br>
<br>　　悲与此同。罗帏舒卷，似有人开。明月直入，无心可猜。
<br>
<br>　　雄剑挂壁，时时龙鸣。不断犀象，绣涩苔生。国耻未雪，
<br>
<br>　　何由成名。神鹰梦泽，不顾鸱鸢。为君一击，鹏抟九天。
<br>
<br>　　卷163_3  「登高丘而望远」李白
<br>
<br>　　登高丘，望远海。六鳌骨已霜，三山流安在。
<br>
<br>　　扶桑半摧折，白日沈光彩。银台金阙如梦中，
<br>
<br>　　秦皇汉武空相待。精卫费木石，鼋鼍无所凭。
<br>
<br>　　君不见骊山茂陵尽灰灭，牧羊之子来攀登。盗贼劫宝玉，
<br>
<br>　　精灵竟何能。穷兵黩武今如此，鼎湖飞龙安可乘。
<br>
<br>　　卷163_4  「阳春歌」李白
<br>
<br>　　长安白日照春空，绿杨结烟垂袅风。披香殿前花始红，
<br>
<br>　　流芳发色绣户中。绣户中，相经过。飞燕皇后轻身舞，
<br>
<br>　　紫宫夫人绝世歌。圣君三万六千日，岁岁年年奈乐何。
<br>
<br>　　卷163_5  「杨叛儿」李白
<br>
<br>　　君歌杨叛儿，妾劝新丰酒。何许最关人，乌啼白门柳。
<br>
<br>　　乌啼隐杨花，君醉留妾家。博山炉中沉香火，
<br>
<br>　　双烟一气凌紫霞。
<br>
<br>　　卷163_6  「双燕离」李白
<br>
<br>　　双燕复双燕，双飞令人羡。玉楼珠阁不独栖，
<br>
<br>　　金窗绣户长相见。柏梁失火去，因入吴王宫。
<br>
<br>　　吴宫又焚荡，雏尽巢亦空。憔悴一身在，孀雌忆故雄。
<br>
<br>　　双飞难再得，伤我寸心中。
<br>
<br>　　卷163_7  「山人劝酒」李白
<br>
<br>　　苍苍云松，落落绮皓。春风尔来为阿谁，
<br>
<br>　　蝴蝶忽然满芳草。秀眉霜雪颜桃花，骨青髓绿长美好。
<br>
<br>　　称是秦时避世人，劝酒相欢不知老。各守麋鹿志，
<br>
<br>　　耻随龙虎争。H起佐太子，汉王乃复惊。顾谓戚夫人，
<br>
<br>　　彼翁羽翼成。归来商山下，泛若云无情。举觞酹巢由，
<br>
<br>　　洗耳何独清。浩歌望嵩岳，意气还相倾。
<br>
<br>　　卷163_8  「于阗采花」李白
<br>
<br>　　于阗采花人，自言花相似。明妃一朝西入胡，
<br>
<br>　　胡中美女多羞死。乃知汉地多名姝，胡中无花可方比。
<br>
<br>　　丹青能令丑者妍，无盐翻在深宫里。
<br>
<br>　　自古妒蛾眉，胡沙埋皓齿。
<br>
<br>　　卷163_9  「鞠歌行」李白
<br>
<br>　　玉不自言如桃李，鱼目笑之卞和耻。楚国青蝇何太多，
<br>
<br>　　连城白璧遭谗毁。荆山长号泣血人，忠臣死为刖足鬼。
<br>
<br>　　听曲知甯戚，夷吾因小妻。秦穆五羊皮，买死百里奚。
<br>
<br>　　洗拂青云上，当时贱如泥。朝歌鼓刀叟，虎变溪中。
<br>
<br>　　一举钓六合，遂荒营丘东。平生渭水曲，谁识此老翁。
<br>
<br>　　奈何今之人，双目送飞鸿。
<br>
<br>　　卷163_10  「幽涧泉」李白
<br>
<br>　　拂彼白石，弹吾素琴。幽涧愀兮流泉深，
<br>
<br>　　善手明徽高张清。心寂历似千古，松飕v兮万寻。
<br>
<br>　　中见愁猿吊影而危处兮，叫秋木而长吟。
<br>
<br>　　客有哀时失职而听者，泪淋浪以沾襟。乃缉商缀羽，
<br>
<br>　　潺成音。吾但写声发情于妙指，殊不知此曲之古今。
<br>
<br>　　幽涧泉，鸣深林。
<br>
<br>　　卷163_11  「王昭君二首」李白
<br>
<br>　　汉家秦地月，流影照明妃。一上玉关道，天涯去不归。
<br>
<br>　　汉月还从东海出，明妃西嫁无来日。燕支长寒雪作花，
<br>
<br>　　蛾眉憔悴没胡沙。生乏黄金枉图画，死留青冢使人嗟。
<br>
<br>　　昭君拂玉鞍，上马啼红颊。今日汉宫人，明朝胡地妾。
<br>
<br>　　卷163_12  「中山孺子妾歌」李白
<br>
<br>　　中山孺子妾，特以色见珍。虽然不如延年妹，
<br>
<br>　　亦是当时绝世人。桃李出深井，花艳惊上春。
<br>
<br>　　一贵复一贱，关天岂由身。芙蓉老秋霜，团扇羞网尘。
<br>
<br>　　戚姬髡发入舂市，万古共悲辛。
<br>
<br>　　卷163_13  「荆州歌」李白
<br>
<br>　　白帝城边足风波，瞿塘五月谁敢过。荆州麦熟茧成蛾，
<br>
<br>　　缲丝忆君头绪多。拨谷飞鸣奈妾何。
<br>
<br>　　卷163_14  「雉子斑（一作设辟邪伎鼓吹雉子斑曲辞）」李白
<br>
<br>　　辟邪伎作鼓吹惊，雉子班之奏曲成，喔咿振迅欲飞鸣。
<br>
<br>　　扇锦翼，雄风生。双雌同饮啄，悍谁能争。
<br>
<br>　　乍向草中耿介死，不求黄金笼下生。天地至广大，
<br>
<br>　　何惜遂物情。善卷让天子，务光亦逃名。所贵旷士怀，
<br>
<br>　　朗然合太清。
<br>
<br>　　卷163_15  「相逢行」李白
<br>
<br>　　相逢红尘内，高揖黄金鞭。万户垂杨里，君家阿那边。
<br>
<br>　　卷163_16  「有所思（一作古有所思行）」李白
<br>
<br>　　我思仙人乃在碧海之东隅。海寒多天风，
<br>
<br>　　白波连山倒蓬壶。长鲸喷涌不可涉，抚心茫茫泪如珠。
<br>
<br>　　西来青鸟东飞去，愿寄一书谢麻姑。
<br>
<br>　　卷163_17  「久别离」李白
<br>
<br>　　别来几春未还家，玉窗五见樱桃花。况有锦字书，
<br>
<br>　　开缄使人嗟。至此肠断彼心绝。云鬟绿鬓罢梳结，
<br>
<br>　　愁如回飙乱白雪。去年寄书报阳台，今年寄书重相催。
<br>
<br>　　东风兮东风，为我吹行云使西来。待来竟不来，
<br>
<br>　　落花寂寂委青苔。
<br>
<br>　　卷163_18  「白头吟」李白
<br>
<br>　　锦水东北流，波荡双鸳鸯。雄巢汉宫树，雌弄秦草芳。
<br>
<br>　　宁同万死碎绮翼，不忍云间两分张。此时阿娇正娇妒，
<br>
<br>　　独坐长门愁日暮。但愿君恩顾妾深，岂惜黄金买词赋。
<br>
<br>　　相如作赋得黄金，丈夫好新多异心。一朝将聘茂陵女，
<br>
<br>　　文君因赠白头吟。东流不作西归水，落花辞条羞故林。
<br>
<br>　　兔丝固无情，随风任倾倒。谁使女萝枝，而来强萦抱。
<br>
<br>　　两草犹一心，人心不如草。莫卷龙须席，从他生网丝。
<br>
<br>　　且留琥珀枕，或有梦来时。覆水再收岂满杯，
<br>
<br>　　弃妾已去难重回。古来得意不相负，只今惟见青陵台。
<br>
<br>　　卷163_19  「采莲曲」李白
<br>
<br>　　若耶溪傍采莲女，笑隔荷花共人语。日照新妆水底明，
<br>
<br>　　风飘香袂空中举。岸上谁家游冶郎，三三五五映垂杨。
<br>
<br>　　紫骝嘶入落花去，见此踟蹰空断肠。
<br>
<br>　　卷163_20  「临江王节士歌」李白
<br>
<br>　　洞庭白波木叶稀，燕鸿始入吴云飞。吴云寒，燕鸿苦。
<br>
<br>　　风号沙宿潇湘浦，节士悲秋泪如雨。白日当天心，
<br>
<br>　　照之可以事明主。壮士愤，雄风生。安得倚天剑，
<br>
<br>　　跨海斩长鲸。
<br>
<br>　　卷163_21  「司马将军歌（以代陇上健儿陈安）」李白
<br>
<br>　　狂风吹古月，窃弄章华台。北落明星动光彩，
<br>
<br>　　南征猛将如云雷。手中电击倚天剑，直斩长鲸海水开。
<br>
<br>　　我见楼船壮心目，颇似龙骧下三蜀。扬兵习战张虎旗，
<br>
<br>　　江中白浪如银屋。身居玉帐临河魁，紫髯若戟冠崔嵬，
<br>
<br>　　细柳开营揖天子，始知灞上为婴孩。羌笛横吹阿回，
<br>
<br>　　向月楼中吹落梅。将军自起舞长剑，壮士呼声动九垓。
<br>
<br>　　功成献凯见明主，丹青画像麒麟台。
<br>
<br>　　卷163_22  「君道曲（梁之雅歌有五篇，今作一章）」李白
<br>
<br>　　大君若天覆，广运无不至。轩后爪牙尝先太山稽，
<br>
<br>　　如心之使臂。小白鸿翼于夷吾，刘葛鱼水本无二。
<br>
<br>　　土校可成墙，积德为厚地。
<br>
<br>　　卷163_23  「结袜子」李白
<br>
<br>　　燕南壮士吴门豪，筑中置铅鱼隐刀。
<br>
<br>　　感君恩重许君命，太山一掷轻鸿毛。
<br>
<br>　　卷163_24  「结客少年场行」李白
<br>
<br>　　紫燕黄金瞳，啾啾摇绿i.平明相驰逐，结客洛门东。
<br>
<br>　　少年学剑术，凌轹白猿公。珠袍曳锦带，匕首插吴鸿。
<br>
<br>　　由来万夫勇，挟此生雄风。托交从剧孟，买醉入新丰。
<br>
<br>　　笑尽一杯酒，杀人都市中。羞道易水寒，从令日贯虹。
<br>
<br>　　燕丹事不立，虚没秦帝宫。舞阳死灰人，安可与成功。
<br>
<br>　　卷163_25  「长干行二首（下篇一作张潮。黄庭坚作李益诗）」李白
<br>
<br>　　妾发初覆额，折花门前剧。郎骑竹马来，绕床弄青梅。
<br>
<br>　　同居长干里，两小无嫌猜。十四为君妇，羞颜未尝开。
<br>
<br>　　低头向暗壁，千唤不一回。十五始展眉，愿同尘与灰。
<br>
<br>　　常存抱柱信，岂上望夫台。十六君远行，瞿塘滟堆。
<br>
<br>　　五月不可触，猿声天上哀。门前迟行迹，一一生绿苔。
<br>
<br>　　苔深不能扫，落叶秋风早。八月胡蝶来，双飞西园草。
<br>
<br>　　感此伤妾心，坐愁红颜老。早晚下三巴，预将书报家。
<br>
<br>　　相迎不道远，直至长风沙。
<br>
<br>　　忆妾深闺里，烟尘不曾识。嫁与长干人，沙头候风色。
<br>
<br>　　五月南风兴，思君下巴陵。八月西风起，想君发扬子。
<br>
<br>　　去来悲如何，见少离别多。湘潭几日到，妾梦越风波。
<br>
<br>　　昨夜狂风度，吹折江头树。淼淼暗无边，行人在何处。
<br>
<br>　　好乘浮云骢，佳期兰渚东。鸳鸯绿蒲上，翡翠锦屏中。
<br>
<br>　　自怜十五馀，颜色桃花红。那作商人妇，愁水复愁风。
<br>
<br>　　卷163_26  「古朗月行」李白
<br>
<br>　　小时不识月，呼作白玉盘。又疑瑶台镜，飞在白云端。
<br>
<br>　　仙人垂两足，桂树作团团。白兔捣药成，问言与谁餐。
<br>
<br>　　蟾蜍蚀圆影，大明夜已残。羿昔落九乌，天人清且安。
<br>
<br>　　阴精此沦惑，去去不足观。忧来其如何，凄怆摧心肝。
<br>
<br>　　卷163_27  「上之回」李白
<br>
<br>　　三十六离宫，楼台与天通。阁道步行月，美人愁烟空。
<br>
<br>　　恩疏宠不及，桃李伤春风。淫乐意何极，金舆向回中。
<br>
<br>　　万乘出黄道，千旗扬彩虹。前军细柳北，后骑甘泉东。
<br>
<br>　　岂问渭川老，宁邀襄野童。但慕瑶池宴，归来乐未穷。
<br>
<br>　　卷163_28  「独不见」李白
<br>
<br>　　白马谁家子，黄龙边塞儿。天山三丈雪，岂是远行时。
<br>
<br>　　春蕙忽秋草，莎鸡鸣西池。风摧寒棕响，月入霜闺悲。
<br>
<br>　　忆与君别年，种桃齐蛾眉。桃今百馀尺，花落成枯枝。
<br>
<br>　　终然独不见，流泪空自知。
<br>
<br>　　卷163_29  「白辞三首」李白
<br>
<br>　　扬清歌，发皓齿，北方佳人东邻子。且吟白停绿水，
<br>
<br>　　长袖拂面为君起。寒云夜卷霜海空，胡风吹天飘塞鸿。
<br>
<br>　　玉颜满堂乐未终，馆娃日落歌吹鳌
<br>
<br>　　月寒江清夜沉沉，美人一笑千黄金。垂罗舞e扬哀音，
<br>
<br>　　郢中白雪且莫吟，子夜吴歌动君心。动君心，冀君赏。
<br>
<br>　　愿作天池双鸳鸯，一朝飞去青云上。
<br>
<br>　　吴刀剪彩缝舞衣，明妆丽服夺春晖。扬眉转袖若雪飞，
<br>
<br>　　倾城独立世所稀。激楚结风醉忘归，高堂月落烛已微，
<br>
<br>　　玉钗挂缨君莫违。
<br>
<br>　　卷163_30  「鸣雁行」李白
<br>
<br>　　胡雁鸣，辞燕山，昨发委羽朝度关。一一衔芦枝，
<br>
<br>　　南飞散落天地间，连行接翼往复还。客居烟波寄湘吴，
<br>
<br>　　凌霜触雪毛体枯。畏逢D缴惊相呼，闻弦虚坠良可吁。
<br>
<br>　　君更弹射何为乎。
<br>
<br>　　卷163_31  「妾薄命」李白
<br>
<br>　　汉帝宠阿娇，贮之黄金屋。咳唾落九天，随风生珠玉。
<br>
<br>　　宠极爱还歇，妒深情却疏。长门一步地，不肯暂回车。
<br>
<br>　　雨落不上天，水覆难再收。君情与妾意，各自东西流。
<br>
<br>　　昔日芙蓉花，今成断根草。以色事他人，能得几时好。
<br>
<br>　　卷163_32  「幽州胡马客歌」李白
<br>
<br>　　幽州胡马客，绿眼虎皮冠。笑拂两只箭，万人不可干。
<br>
<br>　　弯弓若转月，白雁落云端。双双掉鞭行，游猎向楼兰。
<br>
<br>　　出门不顾后，报国死何难。天骄五单于，狼戾好凶残。
<br>
<br>　　牛马散北海，割鲜若虎餐。虽居燕支山，不道朔雪寒。
<br>
<br>　　妇女马上笑，颜如W玉盘。翻飞射鸟兽，花月醉雕鞍。
<br>
<br>　　旄头四光芒，争战若蜂攒。白刃洒赤血，流沙为之丹。
<br>
<br>　　名将古谁是，疲兵良可叹。何时天狼灭，父子得闲安。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
