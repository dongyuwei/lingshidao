<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百九十七</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百九十七
<br>
<br>　　卷697_1  「上元县（浙西作）」韦庄
<br>
<br>　　南朝三十六英雄，角逐兴亡尽此中。有国有家皆是梦，
<br>
<br>　　为龙为虎亦成空。残花旧宅悲江令，落日青山吊谢公。
<br>
<br>　　止竟霸图何物在，石麟无主卧秋风。
<br>
<br>　　卷697_2  「江上逢史馆李学士」韦庄
<br>
<br>　　前年分袂陕城西，醉凭征轩日欲低。去浪指期鱼必变，
<br>
<br>　　出门回首马空嘶。关河自此为征垒，城阙于今陷战鼙。
<br>
<br>　　谁谓世途陵是谷，燕来还识旧巢泥。
<br>
<br>　　卷697_3  「金陵图」韦庄
<br>
<br>　　谁谓伤心画不成，画人心逐世人情。
<br>
<br>　　君看六幅南朝事，老木寒云满故城。
<br>
<br>　　卷697_4  「谒蒋帝庙」韦庄
<br>
<br>　　建业城边蒋帝祠，素髯清骨旧风姿。江声似激秦军破，
<br>
<br>　　山势如匡晋祚危。残雪岭头明组练，晚霞檐外簇旌旗。
<br>
<br>　　金陵客路方流落，空祝回銮奠酒卮。
<br>
<br>　　卷697_5  「闻再幸梁洋」韦庄
<br>
<br>　　才喜中原息战鼙，又闻天子幸巴西。延烧魏阙非关燕，
<br>
<br>　　大狩陈仓不为鸡。兴庆玉龙寒自跃，昭陵石马夜空嘶。
<br>
<br>　　遥思万里行宫梦，太白山前月欲低。
<br>
<br>　　卷697_6  「王道者」韦庄
<br>
<br>　　五云遥指海中央，金鼎曾传肘后方。三岛路岐空有月，
<br>
<br>　　十洲花木不知霜。因携竹杖闻龙气，为使仙童带橘香。
<br>
<br>　　应笑我曹身是梦，白头犹自学诗狂。
<br>
<br>　　卷697_7  「陪金陵府相中堂夜宴」韦庄
<br>
<br>　　满耳笙歌满眼花，满楼珠翠胜吴娃。因知海上神仙窟，
<br>
<br>　　只似人间富贵家。绣户夜攒红烛市，舞衣晴曳碧天霞。
<br>
<br>　　却愁宴罢青蛾散，杨子江头月半斜。
<br>
<br>　　卷697_8  「和侯秀才同友生泛舟溪中相招之作」韦庄
<br>
<br>　　嵇阮相将棹酒船，晚风侵浪水侵舷。轻如控鲤初离岸，
<br>
<br>　　远似乘槎欲上天。雨外鸟归吴苑树，镜中人入洞庭烟。
<br>
<br>　　凭君不用回舟疾，今夜西江月正圆。
<br>
<br>　　卷697_9  「赠野童」韦庄
<br>
<br>　　羡尔无知野性真，乱搔蓬发笑看人。
<br>
<br>　　闲冲暮雨骑牛去，肯问中兴社稷臣。
<br>
<br>　　卷697_10  「代书寄马」韦庄
<br>
<br>　　驱驰曾在五侯家，见说初生自渥洼。鬃白似披梁苑雪，
<br>
<br>　　颈肥如扑杏园花。休嫌绿绶嘶贫舍，好著红缨入使衙。
<br>
<br>　　稳上云衢千万里，年年长踏魏堤沙。
<br>
<br>　　卷697_11  「题淮阴侯庙」韦庄
<br>
<br>　　满把椒浆奠楚祠，碧幢黄钺旧英威。能扶汉代成王业，
<br>
<br>　　忍见唐民陷战机。云梦去时高鸟尽，淮阴归日故人稀。
<br>
<br>　　如何不借平齐策，空看长星落贼围。
<br>
<br>　　卷697_12  「送崔郎中往使西川行在」韦庄
<br>
<br>　　拜书辞玉帐，万里剑关长。新马杏花色，绿袍春草香。
<br>
<br>　　一身朝玉陛，几日过铜梁。莫恋炉边醉，仙宫待侍郎。
<br>
<br>　　卷697_13  「润州显济阁晓望」韦庄
<br>
<br>　　清晓水如镜，隔江人似鸥。远烟藏海岛，初日照扬州。
<br>
<br>　　地壮孙权气，云凝庾信愁。一篷何处客，吟凭钓鱼舟。
<br>
<br>　　卷697_14  「观浙西府相畋游」韦庄
<br>
<br>　　十里旌旗十万兵，等闲游猎出军城。紫袍日照金鹅斗，
<br>
<br>　　红旆风吹画虎狞。带箭彩禽云外落，避雕寒兔月中惊。
<br>
<br>　　归来一路笙歌满，更有仙娥载酒迎。
<br>
<br>　　卷697_15  「官庄」韦庄
<br>
<br>　　谁氏园林一簇烟，路人遥指尽长叹。
<br>
<br>　　桑田稻泽今无主，新犯香醪没入官。
<br>
<br>　　卷697_16  「解维」韦庄
<br>
<br>　　又解征帆落照中，暮程还过秣陵东。
<br>
<br>　　二年辛苦烟波里，赢得风姿似钓翁。
<br>
<br>　　卷697_17  「雨霁池上作呈侯学士」韦庄
<br>
<br>　　鹿巾藜杖葛衣轻，雨歇池边晚吹清。
<br>
<br>　　正是如今江上好，白鳞红稻紫莼羹。
<br>
<br>　　卷697_18  「寓言」韦庄
<br>
<br>　　为儒逢世乱，吾道欲何之。学剑已应晚，归山今又迟。
<br>
<br>　　故人三载别，明月两乡悲。惆怅沧江上，星星鬓有丝。
<br>
<br>　　卷697_19  「哭同舍崔员外」韦庄
<br>
<br>　　却到同游地，三年一电光。池塘春草在，风烛故人亡。
<br>
<br>　　祭罢泉声急，斋余磬韵长。碧天应有恨，斜日吊松篁。
<br>
<br>　　卷697_20  「题姑苏凌处士庄」韦庄
<br>
<br>　　一簇林亭返照间，门当官道不曾关。花深远岸黄莺闹，
<br>
<br>　　雨急春塘白鹭闲。载酒客寻吴苑寺，倚楼僧看洞庭山。
<br>
<br>　　怪来话得仙中事，新有人从物外还。
<br>
<br>　　卷697_21  「过当涂县」韦庄
<br>
<br>　　客过当涂县，停车访旧游。谢公山有墅，李白酒无楼。
<br>
<br>　　采石花空发，乌江水自流。夕阳谁共感，寒鹭立汀洲。
<br>
<br>　　卷697_22  「江亭酒醒却寄维扬饯客」韦庄
<br>
<br>　　别筵人散酒初醒，江步黄昏雨雪零。
<br>
<br>　　满坐绮罗皆不见，觉来红树背银屏。
<br>
<br>　　卷697_23  「台城」韦庄
<br>
<br>　　江雨霏霏江草齐，六朝如梦鸟空啼。
<br>
<br>　　无情最是台城柳，依旧烟笼十里堤。
<br>
<br>　　卷697_24  「赠渔翁」韦庄
<br>
<br>　　草衣荷笠鬓如霜，自说家编楚水阳。满岸秋风吹枳橘，
<br>
<br>　　绕陂烟雨种菰蒋。芦刀夜红鳞腻，水甑朝蒸紫芋香。
<br>
<br>　　曾向五湖期范蠡，尔来空阔久相忘。
<br>
<br>　　卷697_25  「过扬州」韦庄
<br>
<br>　　当年人未识兵戈，处处青楼夜夜歌。花发洞中春日永，
<br>
<br>　　月明衣上好风多。淮王去后无鸡犬，炀帝归来葬绮罗。
<br>
<br>　　二十四桥空寂寂，绿杨摧折旧官河。
<br>
<br>　　卷697_26  「寄右省李起居」韦庄
<br>
<br>　　已向鸳行接雁行，便应双拜紫薇郎。才闻阙下征书急，
<br>
<br>　　已觉回朝草诏忙。白马似怜朱绂贵，彩衣遥惹御炉香。
<br>
<br>　　多惭十载游梁客，未换青襟侍素王。
<br>
<br>　　卷697_27  「镊白」韦庄
<br>
<br>　　白发太无情，朝朝镊又生。始因丝一缕，渐至雪千茎。
<br>
<br>　　不避佳人笑，唯惭稚子惊。新年过半百，犹叹未休兵。
<br>
<br>　　卷697_28  「漳亭驿小樱桃」韦庄
<br>
<br>　　当年此树正花开，五马仙郎载酒来。
<br>
<br>　　李白已亡工部死，何人堪伴玉山颓。
<br>
<br>　　卷697_29  「酬吴秀才川相送」韦庄
<br>
<br>　　一叶南浮去似飞，楚乡云水本无依。离心不忍闻春鸟，
<br>
<br>　　病眼何堪送落晖。掺袂客从花下散，棹舟人向镜中归。
<br>
<br>　　夫君别我应惆怅，十五年来识素衣。
<br>
<br>　　卷697_30  「对雨独酌」韦庄
<br>
<br>　　榴花新酿绿于苔，对雨闲倾满满杯。荷锸醉翁真达者，
<br>
<br>　　卧云逋客竟悠哉。能诗岂是经时策，爱酒原非命世才。
<br>
<br>　　门外绿萝连洞口，马嘶应是步兵来。
<br>
<br>　　卷697_31  「夏初与侯补阙江南有约同泛淮汴西赴行朝庄…四韵吊之」韦庄
<br>
<br>　　本约同来谒帝阍，忽随川浪去东奔。九重圣主方虚席，
<br>
<br>　　千里高堂尚倚门。世德只应荣伯仲，诗名终自付儿孙。
<br>
<br>　　遥怜月落清淮上，寂寞何人吊旅魂。
<br>
<br>　　卷697_32  「汴堤行」韦庄
<br>
<br>　　欲上隋堤举步迟，隔云烽燧叫非时。才闻破虏将休马，
<br>
<br>　　又道征辽再出师。朝见西来为过客，暮看东去作浮尸。
<br>
<br>　　绿杨千里无飞鸟，日落空投旧店基。
<br>
<br>　　卷697_33  「旅次甬西见儿童以竹枪纸旗戏为阵列…余因感之」韦庄
<br>
<br>　　已闻三世没军营，又见儿孙学战争。
<br>
<br>　　见尔此言堪恸哭，遣予何日望时平。
<br>
<br>　　卷697_34  「自孟津舟西上雨中作」韦庄
<br>
<br>　　秋烟漠漠雨鳎不卷征帆任晚风。百口寄安沧海上，
<br>
<br>　　一身逃难绿林中。来时楚岸杨花白，去日隋堤蓼穗红。
<br>
<br>　　却到故园翻似客，归心迢递秣陵东。
<br>
<br>　　卷697_35  「含山店梦觉作」韦庄
<br>
<br>　　曾为流离惯别家，等闲挥袂客天涯。
<br>
<br>　　灯前一觉江南梦，惆怅起来山月斜。
<br>
<br>　　卷697_36  「题貂黄岭官军」韦庄
<br>
<br>　　散骑萧萧下太行，远从吴会去陈仓。
<br>
<br>　　斜风细雨江亭上，尽日凭栏忆楚乡。
<br>
<br>　　卷697_37  「过内黄县」韦庄
<br>
<br>　　相州吹角欲斜阳，匹马摇鞭宿内黄。僻县不容投刺客，
<br>
<br>　　野陂时遇射雕郎。云中粉堞新城垒，店后荒郊旧战场。
<br>
<br>　　犹指去程千万里，秣陵烟树在何乡。
<br>
<br>　　卷697_38  「杂感」韦庄
<br>
<br>　　莫悲建业荆榛满，昔日繁华是帝京。莫爱广陵台榭好，
<br>
<br>　　也曾芜没作荒城。鱼龙爵马皆如梦，风月烟花岂有情。
<br>
<br>　　行客不劳频怅望，古来朝市叹衰荣。
<br>
<br>　　卷697_39  「垣县山中寻李书记山居不遇，留题河次店」韦庄
<br>
<br>　　白云红树eryy东，名鸟群飞古画中。
<br>
<br>　　仙吏不知何处隐，山南山北雨鳌
<br>
<br>　　卷697_40  「送人游并汾」韦庄
<br>
<br>　　风雨萧萧欲暮秋，独携孤剑塞垣游。
<br>
<br>　　如今虏骑方南牧，莫过阴关第一州。
<br>
<br>　　卷697_41  「李氏小池亭十二韵（时在婺州寄居作）」韦庄
<br>
<br>　　积石乱ff，庭莎绿不芟。小桥低跨水，危槛半依岩。
<br>
<br>　　花落鱼争唼，樱红鸟竞k.引泉疏地脉，扫絮积山嵌。
<br>
<br>　　古柳红绡织，新篁紫绮缄。养猿秋啸月，放鹤夜栖杉。
<br>
<br>　　枕簟G云腻，池塘海雨咸。语窗鸡逞辨，舐鼎犬偏馋。
<br>
<br>　　踏藓青黏屐，攀萝绿映衫。访僧舟北渡，贳酒日西衔。
<br>
<br>　　迟客登高阁，题诗绕翠岩。家藏何所宝，清韵满琅函。
<br>
<br>　　卷697_42  「遣兴」韦庄
<br>
<br>　　如幻如泡世，多愁多病身。乱来知酒圣，贫去觉钱神。
<br>
<br>　　异国清明节，空江寂寞春。声声林上鸟，唤我北归秦。
<br>
<br>　　卷697_43  「婺州和陆谏议将赴阙怀阳羡山居」韦庄
<br>
<br>　　望阙路仍远，子牟魂欲飞。道开烧药鼎，僧寄卧云衣。
<br>
<br>　　故国饶芳草，他山挂夕晖。东阳虽胜地，王粲奈思归。
<br>
<br>　　卷697_44  「江上题所居」韦庄
<br>
<br>　　故人相别尽朝天，苦竹江头独闭关。落日乱蝉萧帝寺，
<br>
<br>　　碧云归鸟谢家山。青州从事来偏熟，泉布先生老渐悭。
<br>
<br>　　不是对花长酩酊，永嘉时代不如闲。
<br>
<br>　　卷697_45  「婺州屏居蒙右省王拾遗车枉降访病中延候不得因成寄谢」韦庄
<br>
<br>　　三年流落卧漳滨，王粲思家拭泪频。画角莫吹残月夜，
<br>
<br>　　病心方忆故园春。自为江上樵苏客，不识天边侍从臣。
<br>
<br>　　怪得白鸥惊去尽，绿萝门外有朱轮。
<br>
<br>　　卷697_46  「将卜兰芷村居留别郡中在仕」韦庄
<br>
<br>　　兰芷江头寄断蓬，移家空载一帆风。伯伦嗜酒还因乱，
<br>
<br>　　平子归田不为穷。避世漂零人境外，结茅依约画屏中。
<br>
<br>　　从今隐去应难觅，深入芦花作钓翁。
<br>
<br>　　卷697_47  「和陆谏议避地寄东阳进退未决见寄」韦庄
<br>
<br>　　未归天路紫云深，暂驻东阳岁月侵。入洛声华当世重，
<br>
<br>　　闵周章句满朝吟。开炉夜看黄芽鼎，卧瓮闲欹白玉簪。
<br>
<br>　　读易草玄人不会，忧君心是致君心。
<br>
<br>　　卷697_48  「山墅闲题」韦庄
<br>
<br>　　逦迤前冈厌后冈，一川桑柘好残阳。主人馈饷炊红黍，
<br>
<br>　　邻父携竿钓紫鲂。静极却嫌流水闹，闲多翻笑野云忙。
<br>
<br>　　有名不那无名客，独闭衡门避建康。
<br>
<br>　　卷697_49  「江上逢故人」韦庄
<br>
<br>　　前年送我曲江西，红杏园中醉似泥。今日逢君越溪上，
<br>
<br>　　杜鹃花发鹧鸪啼。来时旧里人谁在，别后沧波路几迷。
<br>
<br>　　江畔玉楼多美酒，仲宣怀土莫凄凄。
<br>
<br>　　卷697_50  「旅中感遇寄呈李秘书昆仲」韦庄
<br>
<br>　　南望愁云锁翠微，谢家楼阁雨霏霏。刘桢病后新诗少，
<br>
<br>　　阮籍贫来好客稀。犹喜故人天外至，许将孤剑日边归。
<br>
<br>　　怀乡不怕严陵笑，只待秋风别钓矶。
<br>
<br>　　卷697_51  「送范评事入关」韦庄
<br>
<br>　　寂寥门户寡相亲，日日频来只有君。正喜琴尊长作伴，
<br>
<br>　　忽携书剑远辞群。伤心柳色离亭见，fW耳蝉声故国闻。
<br>
<br>　　为报明年杏园客，与留绝艳待终军。
<br>
<br>　　卷697_52  「东阳酒家赠别二绝句」韦庄
<br>
<br>　　送君同上酒家楼，酩酊翻成一笑休。
<br>
<br>　　正是落花饶怅望，醉乡前路莫回头。
<br>
<br>　　天涯方叹异乡身，又向天涯别故人。
<br>
<br>　　明日五更孤店月，醉醒何处泪沾巾。
<br>
<br>　　卷697_53  「江上村居」韦庄
<br>
<br>　　本无踪迹恋柴扃，世乱须教识道情。颠倒梦魂愁里得，
<br>
<br>　　撅奇诗句望中生。花缘艳绝栽难好，山为看多咏不成。
<br>
<br>　　闻道汉军新破虏，使来仍说近离京。
<br>
<br>　　卷697_54  「江外思乡」韦庄
<br>
<br>　　年年春日异乡悲，杜曲黄莺可得知。
<br>
<br>　　更被夕阳江岸上，断肠烟柳一丝丝。
<br>
<br>　　卷697_55  「和郑拾遗秋日感事一百韵」韦庄
<br>
<br>　　祸乱天心厌，流离客思伤。有家抛上国，无罪谪遐方。
<br>
<br>　　负笈将辞越，扬帆欲泛湘。避时难驻足，感事易回肠。
<br>
<br>　　雅道何销德，妖星忽耀芒。中原初纵燎，下国竟探汤。
<br>
<br>　　盗据三秦地，兵缠八水乡。战尘轻犯阙，羽旆远巡梁。
<br>
<br>　　自此修文代，俄成讲武场。熊罴驱涿鹿，犀象走昆阳。
<br>
<br>　　御马迷新栈，宫娥改旧妆。五丁功再睹，八难事难忘。
<br>
<br>　　凤引金根疾，兵环玉弩强。建牙虽可恃，摩垒讵能防。
<br>
<br>　　霍庙神遐远，圯桥路杳茫。出师威似虎，御敌狠如羊。
<br>
<br>　　眉画犹思赤，巾裁未厌黄。晨趋鸣铁骑，夜舞挹琼觞。
<br>
<br>　　僭侈彤b乱，喧呼绣cK攘。但闻争曳组，讵见学垂缰。
<br>
<br>　　鹊印提新篆，龙泉夺晓霜。军威徒逗挠，我武自维扬。
<br>
<br>　　负劳天眷，凝旒念国章。绣旗张画兽，宝马跃红鸯。
<br>
<br>　　但欲除妖气，宁思蔽耿光。晓烟生帝里，夜火入春坊。
<br>
<br>　　鸟怪巢宫树，狐骄上苑墙。设危终在德，视履岂无祥。
<br>
<br>　　气激雷霆怒，神驱岳渎忙。功高分虎节，位下耻龙骧。
<br>
<br>　　遍命登坛将，巡封异姓王。志求扶坠典，力未振颓纲。
<br>
<br>　　汉路闲雕鹗，云衢驻XZ.宝装军器丽，麝`战袍香。
<br>
<br>　　日睹兵书捷，时闻虏骑亡。人心惊獬豸，雀意伺螳螂。
<br>
<br>　　上略咸推妙，前锋讵可当。纡金光照耀，执玉意藏昂。
<br>
<br>　　覆M非无谓，奢华事每详。四民皆组绶，九土堕耕桑。
<br>
<br>　　飞骑黄金勒，香车翠钿装。八珍罗膳府，五采斗筐床。
<br>
<br>　　宴集喧华第，歌钟簇画梁。永期传子姓，宁误犯天狼。
<br>
<br>　　未睹君除侧，徒思玉在傍。窜身奚可保，易地喜相将。
<br>
<br>　　国运方夷险，天心讵测量。九流虽暂蔽，三柄岂相妨。
<br>
<br>　　小孽乖躔次，中兴系昊苍。法尧功已普，罪己德非凉。
<br>
<br>　　帝念惟思理，臣心岂自遑。诏催青琐客，时待紫微郎。
<br>
<br>　　定难输宸算，胜灾减御粱。皇恩思荡荡，睿泽转洋洋。
<br>
<br>　　偃卧虽非晚，艰难亦备尝。舜庭招谏鼓，汉殿上书囊。
<br>
<br>　　俭德遵三尺，清朝俟一匡。世随渔父醉，身效接舆狂。
<br>
<br>　　窜逐同天宝，遭罹异建康。道孤悲海蹋家远隔天潢。
<br>
<br>　　卒岁贫无褐，经秋病泛漳。似鱼甘去乙，比蟹未成筐。
<br>
<br>　　守道惭无补，趋时愧不臧。殷牛常在耳，晋竖欲潜肓。
<br>
<br>　　忸恨山思板，怀归海欲航。角吹魂悄悄，笛引泪浪浪。
<br>
<br>　　乱觉乾坤窄，贫知日月长。势将随鹤列，忽喜遇鸳行。
<br>
<br>　　已报新回驾，仍闻近纳隍。文风销剑J，礼物换缟选
<br>
<br>　　紫闼重开序，青衿再设庠。黑头期命爵，W尾尚忧鲂。
<br>
<br>　　吴坂嘶骐骥，岐山集凤凰。词源波浩浩，谏署玉锵锵。
<br>
<br>　　饲雀曾传庆，烹蛇讵有殃。|弓挥劲镞，匣剑淬神。
<br>
<br>　　谔谔宁惭直，堂堂不谢张。晓风趋建礼，夜月直文昌。
<br>
<br>　　去国时虽久，安邦志不常。良金炉自跃，美玉椟难藏。
<br>
<br>　　北望心如旆，西归律变商。迹随江燕去，心逐塞鸿翔。
<br>
<br>　　晚翠笼桑坞，斜晖挂竹堂。路愁千里月，田爱万斯箱。
<br>
<br>　　伴钓歌前浦，随樵上远冈。鹭眠依晚屿，鸟浴上枯杨。
<br>
<br>　　惊梦缘欹枕，多吟为倚廊。访僧红叶寺，题句白云房。
<br>
<br>　　帆外青枫老，尊前紫菊芳。夜灯银耿耿，晓露玉。
<br>
<br>　　异国惭倾盖，归涂俟并粮。身虽留震泽，心已过雷塘。
<br>
<br>　　执友知谁在，家山各已荒。海边登桂楫，烟外泛云樯。
<br>
<br>　　巢树禽思越，嘶风马恋羌。寒声愁听杵，空馆厌闻。
<br>
<br>　　望阙飞华盖，趋朝振玉。米惭无薏苡，面喜有恍榔。
<br>
<br>　　话别心重结，伤时泪一滂。伫归蓬岛后，纶诏润青缃。
<br>
<br>　　卷697_56  「梦入关」韦庄
<br>
<br>　　梦中乘传过关亭，南望莲峰簇簇青。
<br>
<br>　　马上正吟归去好，觉来江月满前庭。
<br>
<br>　　卷697_57  「送人归上国」韦庄
<br>
<br>　　送君江上日西斜，泣向江边满树花。
<br>
<br>　　若见青云旧相识，为言流落在天涯。
<br>
<br>　　卷697_58  「闻春鸟」韦庄
<br>
<br>　　云晴春鸟满江村，还似长安旧日闻。
<br>
<br>　　红杏花前应笑我，我今憔悴亦羞君。
<br>
<br>　　卷697_59  「樱桃树」韦庄
<br>
<br>　　记得初生雪满枝，和蜂和蝶带花移。
<br>
<br>　　而今花落游蜂去，空作主人惆怅诗。
<br>
<br>　　卷697_60  「独鹤」韦庄
<br>
<br>　　夕阳滩上立裴回，红蓼风前雪翅开。
<br>
<br>　　应为不知栖宿处，几回飞去又飞来。
<br>
<br>　　卷697_61  「新栽竹」韦庄
<br>
<br>　　寂寞阶前见此君，绕栏吟罢却沾巾。
<br>
<br>　　异乡流落谁相识，唯有丛篁似主人。
<br>
<br>　　卷697_62  「稻田」韦庄
<br>
<br>　　绿波春浪满前陂，极目连云罢亚肥。
<br>
<br>　　更被鹭鹚千点雪，破烟来入画屏飞。
<br>
<br>　　卷697_63  「庭前菊」韦庄
<br>
<br>　　为忆长安烂熳开，我今移尔满庭栽。
<br>
<br>　　红兰莫笑青青色，曾向龙山泛酒来。
<br>
<br>　　卷697_64  「燕来」韦庄
<br>
<br>　　去岁辞巢别近邻，今来空讶草堂新。
<br>
<br>　　花开对语应相问，不是村中旧主人。
<br>
<br>　　卷697_65  「倚柴关」韦庄
<br>
<br>　　杖策无言独倚关，如痴如醉又如闲。
<br>
<br>　　孤吟尽日何人会，依约前山似故山。
<br>
<br>　　卷697_66  「题七步廊」韦庄
<br>
<br>　　席门无计那残阳，更接檐前七步廊。
<br>
<br>　　不羡东都丞相宅，每行吟得好篇章。
<br>
<br>　　卷697_67  「语松竹」韦庄
<br>
<br>　　庭前芳草绿于袍，堂上诗人欲二毛。
<br>
<br>　　多病不禁秋寂寞，雨松风竹莫骚骚。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
