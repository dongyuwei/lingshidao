<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百三十八</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百三十八
<br>
<br>　　卷638_1  「宴边将」张乔
<br>
<br>　　一曲梁州金石清，边风萧飒动江城。
<br>
<br>　　座中有老沙场客，横笛休吹塞上声。
<br>
<br>　　卷638_2  「郢州即事」张乔
<br>
<br>　　孤城临远水，千里见寒山。白雪无人唱，沧洲尽日闲。
<br>
<br>　　鸟归残烧外，帆出断云间。此地秋风起，应随计吏还。
<br>
<br>　　卷638_3  「送宾贡金夷吾奉使归本国」张乔
<br>
<br>　　渡海登仙籍，还家备汉仪。孤舟无岸泊，万里有星随。
<br>
<br>　　积水浮魂梦，流年半别离。东风未回日，音信杳难期。
<br>
<br>　　卷638_4  「华山」张乔
<br>
<br>　　谁将倚天剑，削出倚天峰。众水背流急，他山相向重。
<br>
<br>　　树黏青霭合，崖夹白云浓。一夜盆倾雨，前湫起毒龙。
<br>
<br>　　卷638_5  「滕王阁」张乔
<br>
<br>　　昔人登览处，遗阁大江隅。叠浪有时有，闲云无日无。
<br>
<br>　　早凉先燕去，返照后帆孤。未得营归计，菱歌满旧湖。
<br>
<br>　　卷638_6  「寄处士梁烛」张乔
<br>
<br>　　贤哉君子风，讽与古人同。采药楚云里，移家湘水东。
<br>
<br>　　星霜秋野阔，雨雹夜山空。早晚相招隐，深耕老此中。
<br>
<br>　　卷638_7  「送许棠下第游蜀」张乔
<br>
<br>　　天下猿多处，西南是蜀关。马登青壁瘦，人宿翠微闲。
<br>
<br>　　带雨逢残日，因江见断山。行歌风月好，莫老锦城间。
<br>
<br>　　卷638_8  「题终南山白鹤观」张乔
<br>
<br>　　上彻炼丹峰，求玄意未穷。古坛青草合，往事白云空。
<br>
<br>　　仙境日月外，帝乡烟雾中。人间足烦暑，欲去恋松风。
<br>
<br>　　卷638_9  「赠边将」张乔
<br>
<br>　　将军夸胆气，功在杀人多。对酒擎钟饮，临风拔剑歌。
<br>
<br>　　翻师平碎叶，掠地取交河。应笑孔门客，年年羡四科。
<br>
<br>　　卷638_10  「吊建州李员外」张乔
<br>
<br>　　铭旌归故里，猿鸟亦凄然。已葬桐江月，空回建水船。
<br>
<br>　　客传为郡日，僧说读书年。恐有吟魂在，深山古木边。
<br>
<br>　　卷638_11  「送许棠及第归宣州」张乔
<br>
<br>　　雅调一生吟，谁为晚达心。傍人贺及第，独自却沾襟。
<br>
<br>　　宴别喧天乐，家归碍日岑。青门许攀送，故里接云林。
<br>
<br>　　卷638_12  「送庞百篇之任青阳县尉」张乔
<br>
<br>　　都堂公试日，词翰独超群。品秩台庭与，篇章圣主闻。
<br>
<br>　　乡连三楚树，县封九华云。多少青门客，临岐共羡君。
<br>
<br>　　卷638_13  「曲江春」张乔
<br>
<br>　　寻春与送春，多绕曲江滨。一片凫p水，千秋辇毂尘。
<br>
<br>　　岸凉随众木，波影逐游人。自是游人老，年年管吹新。
<br>
<br>　　卷638_14  「秦原春望」张乔
<br>
<br>　　无穷名利尘，轩盖逐年新。北阙东堂路，千山万水人。
<br>
<br>　　云离僧榻曙，燕远凤楼春。荏苒文明代，难归钓艇身。
<br>
<br>　　卷638_15  「游华山云际寺（一作游少华山甘露寺）」张乔
<br>
<br>　　少华中峰寺，高秋众景归。地连秦塞起，河隔晋山微。
<br>
<br>　　晚木蝉相应，凉天雁并飞。殷勤记岩石，只恐再来稀。
<br>
<br>　　卷638_16  「送棋待诏朴球归新罗」张乔
<br>
<br>　　海东谁敌手，归去道应孤。阙下传新势，船中覆旧图。
<br>
<br>　　穷荒回日月，积水载寰区。故国多年别，桑田复在无。
<br>
<br>　　卷638_17  「送郑谷先辈赴妆州辟命」张乔
<br>
<br>　　看花兴未休，已散曲江游。载笔离秦甸，从军过洛州。
<br>
<br>　　嵩云将雨去，汝水背城流。应念依门客，蒿莱满径秋。
<br>
<br>　　卷638_18  「赠敬亭清越上人」张乔
<br>
<br>　　海上独随缘，归来二十年。久闲时得句，渐老不离禅。
<br>
<br>　　砌木欹临水，窗峰直倚天。犹期向云里，别扫石床眠。
<br>
<br>　　卷638_19  「题灵山寺」张乔
<br>
<br>　　树凉清岛寺，虚阁敞禅扉。四面闲云入，中流独鸟归。
<br>
<br>　　湖平幽径近，船泊夜灯微。一宿秋风里，烟波隔捣衣。
<br>
<br>　　卷638_20  「吊栖白上人」张乔
<br>
<br>　　今古递相送，几时无逝波。篇章名不朽，寂灭理如何。
<br>
<br>　　内殿留真影，闲房落贝多。从兹高塔寺，惆怅懒经过。
<br>
<br>　　卷638_21  「北山书事」张乔
<br>
<br>　　黄河一曲山，天半锁重关。圣日雄藩静，秋风老将闲。
<br>
<br>　　车舆穿谷口，市井响云间。大野无飞鸟，元戎校猎还。
<br>
<br>　　卷638_22  「长安书事」张乔
<br>
<br>　　出送乡人尽，沧洲未得还。秋风五陵树，晴日六街山。
<br>
<br>　　有景终年住，无机是处闲。何当向云外，免老别离间。
<br>
<br>　　卷638_23  「送郑侍御赴汴州辟命」张乔
<br>
<br>　　官从谏署清，暂去佐戎旌。朝客多相恋，吟僧欲伴行。
<br>
<br>　　河冰天际白，岳雪眼前明。即见东风起，梁园听早莺。
<br>
<br>　　卷638_24  「吊造微上人」张乔
<br>
<br>　　至人随化往，遗路自堪伤。白塔收真骨，青山闭影堂。
<br>
<br>　　钟残含细韵，烟灭有馀香。松上斋乌在，迟迟立夕阳。
<br>
<br>　　卷638_25  「经隐岩旧居（一作怀旧游）」张乔
<br>
<br>　　夜久村落静，徘徊杨柳津。青山犹有路，明月已无人。
<br>
<br>　　梦寐空前事，星霜倦此身。尝期结茅处，来往蹑遗尘。
<br>
<br>　　卷638_26  「再题敬亭清越上人山房」张乔
<br>
<br>　　重来访惠休，已是十年游。向水千松老，空山一磬秋。
<br>
<br>　　石窗清吹入，河汉夜光流。久别多新作，长吟洗俗愁。
<br>
<br>　　卷638_27  「浮汴东归」张乔
<br>
<br>　　日暖泗滨西，无穷岸草齐。薄烟衰草树，微月迥城鸡。
<br>
<br>　　水近沧浪急，山随绿野低。羞将旧名姓，还向旧游题。
<br>
<br>　　卷638_28  「雨中宿僧院」张乔
<br>
<br>　　千灯有宿因，长老许相亲。夜永楼台雨，更深江海人。
<br>
<br>　　劳生无了日，妄念起微尘。不是真如理，何门静此身。
<br>
<br>　　卷638_29  「江行至沙浦」张乔
<br>
<br>　　烟霞接杳冥，旅泊寄回汀。夜雨雷电歇，春江蛟蜃腥。
<br>
<br>　　城侵潮影白，峤截鸟行青。遍欲探泉石，南须过洞庭。
<br>
<br>　　卷638_30  「送友人归江南」张乔
<br>
<br>　　辛勤同失意，迢递独还家。落日江边笛，残春岛上花。
<br>
<br>　　亲安诚可喜，道在亦何嗟。谁伴高吟处，晴天望九华。
<br>
<br>　　卷638_31  「刘补阙自九华山拜官因以寄献」张乔
<br>
<br>　　冥鸿久不群，征拜动天文。地主迎过郡，山僧送出云。
<br>
<br>　　登车残月在，宿馆乱流分。若更思林下，还须共致君。
<br>
<br>　　卷638_32  「岳阳即事」张乔
<br>
<br>　　远色岳阳楼，湘帆数片愁。竹风山上路，沙月水中洲。
<br>
<br>　　力学桑田废，思归鬓发秋。功名如不立，岂易狎汀鸥。
<br>
<br>　　卷638_33  「题兴善寺僧道深院」张乔
<br>
<br>　　江峰峰顶人，受法老西秦。法本无前业，禅非为后身。
<br>
<br>　　院栽他国树，堂展祖师真。甚愿依宗旨，求闲未有因。
<br>
<br>　　卷638_34  「送龙门令刘沧」张乔
<br>
<br>　　去宰龙门县，应思变化年。还将鲁儒政，又与晋人传。
<br>
<br>　　峭壁开中古，长河落半天。几乡因劝勉，耕稼满云烟。
<br>
<br>　　卷638_35  「送友人往宜春（一作江南）」张乔
<br>
<br>　　落花兼柳絮，无处不纷纷。远道空归去，流莺独自闻。
<br>
<br>　　野桥喧o水，山郭入楼云。故里南陵曲，秋期更送君。
<br>
<br>　　卷638_36  「书边事」张乔
<br>
<br>　　调角断清秋，征人倚戍楼。春风对青冢，白日落梁州。
<br>
<br>　　大汉无兵阻，穷边有客游。蕃情似此水，长愿向南流。
<br>
<br>　　卷638_37  「送僧雅觉归东海」张乔
<br>
<br>　　山川心地内，一念即千重。老别关中寺，禅归海外峰。
<br>
<br>　　鸟行来有路，帆影去无踪。几夜波涛息，先闻本国钟。
<br>
<br>　　卷638_38  「和薛监察题兴善寺古松（薛一作崔）」张乔
<br>
<br>　　种在法王城，前朝古寺名。瘦根盘地远，香吹入云清。
<br>
<br>　　鹤动池台影，僧禅雨雪声。看来人旋老，因此叹浮生。
<br>
<br>　　卷638_39  「听琴」张乔
<br>
<br>　　清月转瑶轸，弄中湘水寒。能令坐来客，不语自相看。
<br>
<br>　　静恐鬼神出，急疑风雨残。几时归岭峤，更过洞庭弹。
<br>
<br>　　卷638_40  「送友人游蜀」张乔
<br>
<br>　　此心知者稀，欲别倍相依。无食拟同去，有家还未归。
<br>
<br>　　巴山开国远，剑道入天微。必恐临邛客，疑君学赋非。
<br>
<br>　　卷638_41  「闻仰山禅师往曹溪因赠」张乔
<br>
<br>　　曹溪松下路，猿鸟重相亲。四海求玄理，千峰绕定身。
<br>
<br>　　异花天上堕，灵草雪中春。自惜经行处，焚香礼旧真。
<br>
<br>　　卷638_42  「蓝溪夜坐」张乔
<br>
<br>　　蓝水警尘梦，夜吟开草堂。月临山霭薄，松滴露花香。
<br>
<br>　　诗外真风远，人间静兴长。明朝访禅侣，更上翠微房。
<br>
<br>　　卷638_43  「题郑侍御蓝田别业」张乔
<br>
<br>　　秋山清若水，吟客静于僧。小径通商岭，高窗见杜陵。
<br>
<br>　　云霞朝入镜，猿鸟夜窥灯。许作前峰侣，终来寄上层。
<br>
<br>　　卷638_44  「送友人进士许棠」张乔
<br>
<br>　　离乡积岁年，归路远依然。夜火山头市，春江树杪船。
<br>
<br>　　干戈愁鬓改，瘴疠喜家全。何处营甘旨，潮涛浸薄田。
<br>
<br>　　卷638_45  「秘省伴直」张乔
<br>
<br>　　乔枝聚暝禽，叠阁锁遥岑。待月当秋直，看书废夜吟。
<br>
<br>　　残薪留火细，古井下瓶深。纵欲抄前史，贫难遂此心。
<br>
<br>　　卷638_46  「宿昭应」张乔
<br>
<br>　　夜忆开元寺，凄凉里巷间。薄烟通魏阙，明月照骊山。
<br>
<br>　　半壁空宫闭，连天白道闲。清晨更回首，独向灞陵还。
<br>
<br>　　卷638_47  「送陆处士」张乔
<br>
<br>　　樽前放浩歌，便起泛烟波。舟楫故人少，江湖明月多。
<br>
<br>　　孤峰经宿上，僻寺共云过。若向仙岩住，还应著薜萝。
<br>
<br>　　卷638_48  「送韩处士归少室山」张乔
<br>
<br>　　江外历千岑，还归少室吟。地闲缑岭月，窗迥洛城砧。
<br>
<br>　　石窦垂寒乳，松枝长别琴。他年瀑泉下，亦拟置家林。
<br>
<br>　　卷638_49  「赠初上人」张乔
<br>
<br>　　竹色覆禅栖，幽禽绕院啼。空门无去住，行客自东西。
<br>
<br>　　井气春来歇，庭枝雪后低。相看念山水，尽日话曹溪。
<br>
<br>　　卷638_50  「送新罗僧」张乔
<br>
<br>　　东来此学禅，多病念佛缘。把锡离岩寺，收经上海船。
<br>
<br>　　落帆敲石火，宿岛汲瓶泉。永向扶桑老，知无再少年。
<br>
<br>　　卷638_51  「题山僧院」张乔
<br>
<br>　　G路曾来日，年多与旧同。地寒松影里，僧老磬声中。
<br>
<br>　　远水清风落，闲云别院通。心源若无碍，何必更论空。
<br>
<br>　　卷638_52  「书梅福殿壁二首」张乔
<br>
<br>　　梅真从羽化，万古是须臾。此地名空在，西山云亦孤。
<br>
<br>　　井痕平野水，坛级上春芜。纵有双飞鹤，年多松已枯。
<br>
<br>　　一自白云去，千秋坛月明。我来思往事，谁更得长生。
<br>
<br>　　雅韵磬钟远，真风楼殿清。今来为尉者，天下有仙名。
<br>
<br>　　卷638_53  「荆楚道中」张乔
<br>
<br>　　前程曾未到，岐路拟何为。返照行人急，荒郊去鸟迟。
<br>
<br>　　春宵多旅梦，夏闰远秋期。处处牵愁绪，无穷是柳丝。
<br>
<br>　　卷638_54  「送南陵尉李频」张乔
<br>
<br>　　重作东南尉，生涯尚似僧。客程淮馆月，乡思海船灯。
<br>
<br>　　晚雾看春毂，晴天见朗陵。不应三考足，先授诏书征。
<br>
<br>　　卷638_55  「将归江淮书（一作冬归有感）」张乔
<br>
<br>　　东风摇众木，即有看花期。紫陌频来日，沧洲独去时。
<br>
<br>　　郡因兵役苦，家为海翻移。未老多如此，那堪鬓不衰。
<br>
<br>　　卷638_56  「沿汉东归」张乔
<br>
<br>　　北去穷秦塞，南归绕汉川。深山逢古迹，远道见新年。
<br>
<br>　　绝壁云衔寺，空江雪洒船。萦回还此景，多坐夜灯前。
<br>
<br>　　卷638_57  「送蜀客」张乔
<br>
<br>　　剑阁缘空去，西南转几州。丹霄行客语，明月杜鹃愁。
<br>
<br>　　露带山花落，云随野水流。相如曾醉地，莫滞少年游。
<br>
<br>　　卷638_58  「塞上（一作塞下曲）」张乔
<br>
<br>　　勒兵辽水边，风急卷旌旃。绝塞寒无树，平沙势尽天。
<br>
<br>　　雪晴回探骑，月落控鸣弦。永定山河誓，南归改汉年。
<br>
<br>　　卷638_59  「送友人归袁州」张乔
<br>
<br>　　袁江猿鸟清，曾向此中行。才子登科去，诸侯扫榻迎。
<br>
<br>　　山藏明月浦，树绕白云城。远想安亲后，秋风梦不惊。
<br>
<br>　　卷638_60  「赠别李山人」张乔
<br>
<br>　　分合老西秦，年年梦白O.曾为洞庭客，还送洞庭人。
<br>
<br>　　语别惜残夜，思归愁见春。遥知泊舟处，沙月自相亲。
<br>
<br>　　卷638_61  「思宜春寄友人」张乔
<br>
<br>　　胜游虽隔年，魂梦亦依然。瀑水喧秋思，孤灯动夜船。
<br>
<br>　　断虹全岭雨，斜月半溪烟。旧日吟诗侣，何人更不眠。
<br>
<br>　　卷638_62  「江行夜雨」张乔
<br>
<br>　　江风木落天，游子感流年。万里波连蜀，三更雨到船。
<br>
<br>　　梦残灯影外，愁积苇丛边。不及樵渔客，全家住岛田。
<br>
<br>　　卷638_63  「赠仰大师」张乔
<br>
<br>　　仰山因久住，天下仰山名。井邑身虽到，林泉性本清。
<br>
<br>　　野云居处尽，江月定中明。仿佛曾相识，今来隔几生。
<br>
<br>　　卷638_64  「江南逢洛下友人」张乔
<br>
<br>　　洛下吟诗侣，南游只有君。波涛归路见，蟋蟀在船闻。
<br>
<br>　　晓月江城出，晴霞岛树分。无穷怀古意，岂独绕湘云。
<br>
<br>　　卷638_65  「东湖赠僧子兰（一作题兰上人）」张乔
<br>
<br>　　名利了无时，何人暂访师。道情闲外见，心地语来知。
<br>
<br>　　竹落穿窗叶，松寒荫井枝。匡山许同社，愿卜挂帆期。
<br>
<br>　　卷638_66  「隐岩陪郑少师夜坐」张乔
<br>
<br>　　幸喜陪驺驭，频来向此宵。砚磨清涧石，厨爨白云樵。
<br>
<br>　　竹外村烟细，灯中禁漏遥。衣冠与文理，静语对前朝。
<br>
<br>　　卷638_67  「送三传赴长城尉（一作送前辈读三传任长城尉）」张乔
<br>
<br>　　登科精鲁史，为尉及良时。高论穷诸国，长才并几司。
<br>
<br>　　地倾流水疾，山叠过云迟。暇日琴书畔，何人对手棋。
<br>
<br>　　卷638_68  「送李道士归南岳」张乔
<br>
<br>　　千峰隔湘水，迢递挂帆归。扫月眠苍壁，和云著褐衣。
<br>
<br>　　洞虚悬溜滴，径狭长松围。只恐相寻日，人间旧识稀。
<br>
<br>　　卷638_69  「延福里秋怀」张乔
<br>
<br>　　终年九陌行，要路迹皆生。苦学犹难至，甘贫岂有成。
<br>
<br>　　病携秋卷重，闲著暑衣轻。一别林泉久，中宵御水声。
<br>
<br>　　卷638_70  「题玄哲禅师影堂」张乔
<br>
<br>　　吾师视化身，一念即遗尘。岩谷藏虚塔，江湖散学人。
<br>
<br>　　云迷禅处石，院掩写来真。寂寞焚香后，闲阶细草生。
<br>
<br>　　卷638_71  「登慈恩寺塔」张乔
<br>
<br>　　窗户几层风，清凉碧落中。世人来往别，烟景古今同。
<br>
<br>　　列岫横秦断，长河极塞空。斜阳越乡思，天末见归鸿。
<br>
<br>　　卷638_72  「送友人东归」张乔
<br>
<br>　　远涉期秋卷，将行不废吟。故乡芳草路，来往别离心。
<br>
<br>　　挂席春风尽，开斋夏景深。子规谁共听，江月上清岑。
<br>
<br>　　卷638_73  「送僧鸾归蜀宁亲」张乔
<br>
<br>　　歌诗精外学，天子是知音。坐夏宫钟近，宁亲剑阁深。
<br>
<br>　　高名彻西国，旧迹寄东林。自此栖禅者，因师满蜀吟。
<br>
<br>　　卷638_74  「送人归江南」张乔
<br>
<br>　　贫归无定程，水宿与山行。未有安亲计，难为去国情。
<br>
<br>　　岛烟孤寺磬，江月远船筝。思苦秋回日，多应吟更清。
<br>
<br>　　卷638_75  「将离江上作」张乔
<br>
<br>　　白衣归树下，青草恋江边。三楚足深隐，五陵多少年。
<br>
<br>　　寂寥闻蜀魄，清绝怨湘弦。岐路在何处，西行心渺然。
<br>
<br>　　卷638_76  「别李参军」张乔
<br>
<br>　　王孙游不遇，况我五湖人。野店难投宿，渔家独问津。
<br>
<br>　　岭分中夜月，江隔两乡春。静想青云路，还应寄此身。
<br>
<br>　　卷638_77  「送睦州张参军」张乔
<br>
<br>　　重禄轻身日，清资近故乡。因知送君后，转自惜年芳。
<br>
<br>　　远水分林影，层峰起鸟行。扁舟此中去，溪月有余光。
<br>
<br>　　卷638_78  「赠棋僧侣」张乔
<br>
<br>　　机谋时未有，多向弈棋销。已与山僧敌，无令海客饶。
<br>
<br>　　静驱云阵起，疏点雁行遥。夜雨如相忆，松窗更见招。
<br>
<br>　　卷638_79  「题湖上友人居」张乔
<br>
<br>　　岂得恋樵渔，全家湖畔居。远无潮客信，闲寄岳僧书。
<br>
<br>　　野白梅繁后，山明雨散初。逍遥向云水，莫与宦情疏。
<br>
<br>　　卷638_80  「送友人归宣州」张乔
<br>
<br>　　失计复离愁，君归我独游。乱花藏道发，春水绕乡流。
<br>
<br>　　暝火丛桥市，晴山叠郡楼。无为谢公恋，吟过晓蝉秋。
<br>
<br>　　卷638_81  「题古观」张乔
<br>
<br>　　急景递衰老，此经谁养真。松留千载鹤，碑隔六朝人。
<br>
<br>　　洞水流花早，壶天闭雪春。其如为名利，归踏五陵尘。
<br>
<br>　　卷638_82  「送友人及第归江南」张乔
<br>
<br>　　岂易及归荣，辛勤致此名。登车思往事，回首勉诸生。
<br>
<br>　　路绕山光晓，帆通海气清。秋期却闲坐，林下听江声。
<br>
<br>　　卷638_83  「送朴充侍御归海东」张乔
<br>
<br>　　天涯离二纪，阙下历三朝。涨海虽然阔，归帆不觉遥。
<br>
<br>　　惊波时失侣，举火夜相招。来往寻遗事，秦皇有断桥。
<br>
<br>　　卷638_84  「吊前水部贾员外」张乔
<br>
<br>　　笼中江海禽，日夕有归心。魏阙长谣久，吴山独往深。
<br>
<br>　　别时群木落，终处乱猿吟。李白坟前路，溪僧送入林。
<br>
<br>　　卷638_85  「题小松」张乔
<br>
<br>　　松子落何年，纤枝长水边。斫开深涧雪，移出远林烟。
<br>
<br>　　带月栖幽鸟，兼花灌冷泉。微风动清韵，闲听罢琴眠。
<br>
<br>　　卷638_86  「寄中岳颛顼先生」张乔
<br>
<br>　　先生颛顼后，得道自何人。松柏卑于寿，儿孙老却身。
<br>
<br>　　夜窗峰顶曙，寒涧洞中春。恋此逍遥境，云间不可亲。
<br>
<br>　　卷638_87  「送沈先辈尉昭应」张乔
<br>
<br>　　馀才不废诗，佐邑喜闲司。丹陛终须去，青山未可期。
<br>
<br>　　叶凋温谷晚，云出古宫迟。若草东封疏，君王到有时。
<br>
<br>　　卷638_88  「送友人游湖南」张乔
<br>
<br>　　所投非旧知，亦似有前期。路向长江上，帆扬细雨时。
<br>
<br>　　春生南岳早，日转大荒迟。尽采潇湘句，重来会近期。
<br>
<br>　　卷638_89  「江上送友人南游」张乔
<br>
<br>　　何处积乡愁，天涯聚乱流。岸长群岫晚，湖阔片帆秋。
<br>
<br>　　买酒过渔舍，分灯与钓舟。潇湘见来雁，应念独边游。
<br>
<br>　　卷638_90  「江南别友人」张乔
<br>
<br>　　劳生故白头，头白未应休。阙下难孤立，天涯尚旅游。
<br>
<br>　　听猿吟岛寺，待月上江楼。醉别醒惆怅，云帆满乱流。
<br>
<br>　　卷638_91  「商山道中」张乔
<br>
<br>　　春去计秋期，长安在梦思。多逢山好处，少值客行时。
<br>
<br>　　云起争峰势，花交隐涧枝。停骖一惆怅，应只岭猿知。
<br>
<br>　　卷638_92  「吴江旅次」张乔
<br>
<br>　　行人愁落日，去鸟倦遥林。旷野鸣流水，空山响暮砧。
<br>
<br>　　旅途归计晚，乡树别年深。寂寞逢村酒，渔家一醉吟。
<br>
<br>　　卷638_93  「寄南中友人」张乔
<br>
<br>　　相梦如相见，相思去后频。旧时行处断，华发别来新。
<br>
<br>　　浪动三湘月，烟藏五岭春。又无归北客，书札寄何人。
<br>
<br>　　卷638_94  「寄绩溪陈明府」张乔
<br>
<br>　　古邑猿声里，空城只半存。岸移无旧路，沙涨别成村。
<br>
<br>　　鼓角喧京口，江山尽汝濉Ａ朝兴废地，行子一销魂。
<br>
<br>　　卷638_95  「试月中桂」张乔
<br>
<br>　　与月转洪鳎扶疏万古同。根非生下土，叶不坠秋风。
<br>
<br>　　每以圆时足，还随缺处空。影高群木外，香满一轮中。
<br>
<br>　　未种丹霄日，应虚玉兔宫。何当因羽化，细得问玄功。
<br>
<br>　　卷638_96  「游歙州兴唐寺」张乔
<br>
<br>　　山桥通绝境，到此忆天台。竹里寻幽径，云边上古台。
<br>
<br>　　鸟归残照出，钟断细泉来。为爱澄溪月，因成隔宿回。
<br>
<br>　　卷638_97  「题诠律师院」张乔
<br>
<br>　　院凉松雨声，相对有山情。未许G边老，犹思岳顶行。
<br>
<br>　　纱灯留火细，石井灌瓶清。欲问吾师外，何人得此生。
<br>
<br>　　卷638_98  「金山寺空上人院」张乔
<br>
<br>　　已老金山顶，无心上石桥。讲移三楚遍，梵译五天遥。
<br>
<br>　　板阁禅秋月，铜瓶汲夜潮。自惭昏醉客，来坐亦通宵。
<br>
<br>　　卷638_99  「题广信寺」张乔
<br>
<br>　　亭北敞灵溪，林梢与槛齐。野云来影远，沙鸟去行低。
<br>
<br>　　晚渡明村火，晴山响郡鼙。思乡值摇落，赖不有猿啼。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
