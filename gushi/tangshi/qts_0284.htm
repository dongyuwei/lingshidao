<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷二百八十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　卷二百八十四
<br>
<br>　　卷284_1  「古别离二首」李端
<br>
<br>　　水国叶黄时，洞庭霜落夜。行舟闻商估，宿在枫林下。
<br>
<br>　　此地送君还，茫茫似梦间。后期知几日，前路转多山。
<br>
<br>　　巫峡通湘浦，迢迢隔云雨。天晴见海樯，月落闻津鼓。
<br>
<br>　　人老自多愁，水深难急流。清宵歌一曲，白首对汀洲。
<br>
<br>　　与君桂阳别，令君岳阳待。后事忽差池，前期日空在。
<br>
<br>　　木落雁嗷嗷，洞庭波浪高。远山云似盖，极浦树如毫。
<br>
<br>　　朝发能几里，暮来风又起。如何两处愁，皆在孤舟里。
<br>
<br>　　昨夜天月明，长川寒且清。菊花开欲尽，荠菜泊来生。
<br>
<br>　　下江帆势速，五两遥相逐。欲问去时人，知投何处宿。
<br>
<br>　　空令猿啸时，泣对湘簟竹。
<br>
<br>　　卷284_2  「折杨柳（一作折杨柳送别）」李端
<br>
<br>　　东城攀柳叶，柳叶低着草。少壮莫轻年，轻年有衰老。
<br>
<br>　　柳发遍川冈，登高堪断肠。雨烟轻漠漠，何树近君乡。
<br>
<br>　　赠君折杨柳，颜色岂能久。上客莫沾巾，佳人正回首。
<br>
<br>　　新柳送君行，古柳伤君情。突兀临荒渡，婆娑出旧营。
<br>
<br>　　隋家两岸尽，陶宅五株荣。日暮偏愁望，春山有鸟声。
<br>
<br>　　卷284_3  「留别柳中庸」李端
<br>
<br>　　惆怅流水时，萧条背城路。离人出古亭，嘶马入寒树。
<br>
<br>　　江海正风波，相逢在何处。
<br>
<br>　　卷284_4  「野亭三韵送钱员外」李端
<br>
<br>　　野菊开欲稀，寒泉流渐浅。幽人步林后，叹此年华晚。
<br>
<br>　　倚杖送行云，寻思故山远。
<br>
<br>　　卷284_5  「归山招王逵」李端
<br>
<br>　　日长原野静，杖策步幽t.雉g麦苗阴，蝶飞溪草晚。
<br>
<br>　　我生好闲放，此去殊未返。自是君不来，非关故山远。
<br>
<br>　　卷284_6  「过谷口元赞善所居（一作赠池阳谷口）」李端
<br>
<br>　　入谷访君来，秋泉已堪涉。林间人独坐，月下山相接。
<br>
<br>　　重露湿苍苔，明灯照黄叶。故交一不见，素发何稠叠。
<br>
<br>　　卷284_7  「旅次岐山得山友书却寄凤翔张尹」李端
<br>
<br>　　本与戴征君，同师竹上坐。偶为名利引，久废论真果。
<br>
<br>　　昨日山信回，寄书来责我。
<br>
<br>　　卷284_8  「九日赠司空文明」李端
<br>
<br>　　我有惆怅词，待君醉时说。长来逢九日，难与菊花别。
<br>
<br>　　摘却正开花，暂言花未发。
<br>
<br>　　卷284_9  「芜城」李端
<br>
<br>　　昔人登此地，丘陇已前悲。今日又非昔，春风能几时。
<br>
<br>　　风吹城上树，草没城边路。城里月明时，精灵自来去。
<br>
<br>　　卷284_10  「送吉中孚拜官归楚州」李端
<br>
<br>　　才子神骨清，虚竦眉眼明。貌应同卫d，鬓且异潘生。
<br>
<br>　　初戴莓苔帻，来过丞相宅。满堂归道师，众口宗诗伯。
<br>
<br>　　须臾里巷传，天子亦知贤。出诏升高士，驰声在少年。
<br>
<br>　　自为才哲爱，日与侯王会。匡主一言中，荣亲千里外。
<br>
<br>　　更闻仙士友，往往东回首。驱石不成羊，指丹空毙狗。
<br>
<br>　　孤帆淮上归，商估夜相依。海雾寒将尽，天星晓欲稀。
<br>
<br>　　潮头来始歇，浦口喧争发。乡树尚和云，邻船犹带月。
<br>
<br>　　到洞必伤情，巡房见旧名。醮疏坛路涩，汲少井栏倾。
<br>
<br>　　别我长安道，前期共须老。方随水向山，肯惜花辞岛。
<br>
<br>　　怅望执君衣，今朝风景好。
<br>
<br>　　卷284_11  「荆州泊」李端
<br>
<br>　　南楼西下时，月里闻来棹。桂水舳舻回，荆州津济闹。
<br>
<br>　　移帷望星汉，引带思容貌。今夜一江人，唯应妾身觉。
<br>
<br>　　卷284_12  「春游乐」李端
<br>
<br>　　游童苏合弹，倡女蒲葵扇。初日映城时，相思忽相见。
<br>
<br>　　褰裳蹋路草，理鬓回花面。薄暮不同归，留情此芳甸。
<br>
<br>　　卷284_13  「千里思」李端
<br>
<br>　　凉州风月美，遥望居延路。泛泛下天云，青青缘塞树。
<br>
<br>　　燕山苏武上，海岛田横住。更是草生时，行人出门去。
<br>
<br>　　卷284_14  「白鹭咏」李端
<br>
<br>　　迥起来应近，高飞去自遥。映林同落雪，拂水状翻潮。
<br>
<br>　　犹有幽人兴，相逢到碧霄。
<br>
<br>　　卷284_15  「冬夜与故友聚送吉校书」李端
<br>
<br>　　途穷别则怨，何必天涯去。共作出门人，不见归乡路。
<br>
<br>　　殷勤执杯酒，怅望送亲故。月色入闲轩，风声落高树。
<br>
<br>　　云霄望且远，齿发行应暮。九日泣黄花，三秋悲白露。
<br>
<br>　　君行过洛阳，莫向青山度。
<br>
<br>　　卷284_16  「与苗员外山行」李端
<br>
<br>　　古人留路去，今日共君行。若待青山尽，应逢白发生。
<br>
<br>　　谁知到兰若，流落一书名。
<br>
<br>　　卷284_17  「早春同庾侍郎题青龙上方院」李端
<br>
<br>　　相见惜馀辉，齐行登古寺。风烟结远恨，山水含芳意。
<br>
<br>　　车马莫前归，留看巢鹤至。
<br>
<br>　　卷284_18  「送从叔赴洪州」李端
<br>
<br>　　荣家兼佐幕，叔父似还乡。王粲名虽重，郄超髯未长。
<br>
<br>　　鸣桡过夏口，敛笏见浔阳。后夜相思处，中庭月一方。
<br>
<br>　　卷284_19  「送路司谏侍从叔赴洪州」李端
<br>
<br>　　郄超本绝伦，得意在芳春。勋业耿家盛，风流荀氏均。
<br>
<br>　　声名金作赋，白皙玉为身。敛笏辞天子，乘龟从丈人。
<br>
<br>　　度关行且猎，鞍马何躞蹀。猿啸暮应愁，湖流春好涉。
<br>
<br>　　浔阳水分送，于越山相接。梅雨细如丝，蒲帆轻似叶。
<br>
<br>　　逢风燕不定，值石波先叠。楼见远公庐，船经徐稚业。
<br>
<br>　　邑人多秉笔，州吏亦负笈。村女解收鱼，津童能用楫。
<br>
<br>　　唯我有荆扉，无成未得归。见君兄弟出，今日自沾衣。
<br>
<br>　　卷284_20  「病后游青龙寺」李端
<br>
<br>　　病来形貌秽，斋沐入东林。境静闻神远，身羸向道深。
<br>
<br>　　芭蕉高自折，荷叶大先沈。
<br>
<br>　　卷284_21  「夜寻司空文明逢深上人因寄晋侍御」李端
<br>
<br>　　鹤裘筇竹杖，语笑过林中。正是月明夜，陶家见远公。
<br>
<br>　　自嫌山客务，不与汉官同。
<br>
<br>　　卷284_22  「长安书事寄薛戴」李端
<br>
<br>　　朔雁去成行，哀蝉响如昨。时芳一憔悴，暮序何萧索。
<br>
<br>　　笑语且无聊，逢迎多约略。三山不可见，百岁空挥霍。
<br>
<br>　　故事尽为愁，新知无复乐。夫君又离别，而我加寂寞。
<br>
<br>　　惠远纵相寻，陶潜只独酌。主人恩则厚，客子才自薄。
<br>
<br>　　委曲见提携，因循成蹇剥。论边书未上，招隐诗还作。
<br>
<br>　　贵者已朝餐，岂能敦宿诺。飞禽虽失树，流水长思壑。
<br>
<br>　　千里寄琼枝，梦寐青山郭。
<br>
<br>　　卷284_23  「鲜于少府宅看花」李端
<br>
<br>　　谢家能植药，万簇相萦倚。烂熳绿苔前，婵娟青草里。
<br>
<br>　　垂栏复照户，映竹仍临水。骤雨发芳香，回风舒锦绮。
<br>
<br>　　孤光杂新故，众色更重累。散碧出疏茎，分黄成细蕊。
<br>
<br>　　游蜂高更下，惊蝶坐还起。玉貌对应惭，霞标方不似。
<br>
<br>　　春阴怜弱蔓，夏日同短晷。回落报荣衰，交关斗红紫。
<br>
<br>　　花时苟未赏，老至谁能止。上客屡移床，幽僧劳凭几。
<br>
<br>　　初合虽薄劣，却得陪君子。敢问贤主人，何如种桃李。
<br>
<br>　　卷284_24  「慈恩寺怀旧」李端
<br>
<br>　　去者不可忆，旧游相见时。凌霄徒更发，非是看花期。
<br>
<br>　　倚玉交文友，登龙年月久。东阁许联床，西郊亦携手。
<br>
<br>　　彼苍何暧昧，薄劣翻居后。重入远师溪，谁尝陶令酒。
<br>
<br>　　伊昔会禅宫，容辉在眼中。篮舆来问道，玉柄解谈空。
<br>
<br>　　孔席亡颜子，僧堂失谢公。遗文一书壁，新竹再移丛。
<br>
<br>　　始聚终成散，朝欢暮不同。春霞方照日，夜烛忽迎风。
<br>
<br>　　蚁斗声犹在，^灾道已穷。问天应默默，归宅太匆匆。
<br>
<br>　　凄其履还路，莽苍云林暮。九陌似无人，五陵空有雾。
<br>
<br>　　缅怀山阳笛，永恨平原赋。错莫过门栏，分明识行路。
<br>
<br>　　上智本全真，郄公况重臣。唯应抚灵运，暂是忆嘉宾。
<br>
<br>　　存信松犹小，缄哀草尚新。鲤庭埋玉树，那忍见门人。
<br>
<br>　　卷284_25  「赠薛戴」李端
<br>
<br>　　晓雾忽为霜，寒蝉还罢响。行人在长道，日暮多归想。
<br>
<br>　　射策本何功，名登绛帐中。遂矜丘室重，不料阮途穷。
<br>
<br>　　交结惭时辈，龙钟似老翁。机非鄙夫正，懒是平生性。
<br>
<br>　　欹枕鸿雁高，闭关花药盛。厨烟当雨绝，阶竹连窗暝。
<br>
<br>　　欲赋苦饥行，无如消渴病。旧业历胡尘，荒原少四邻。
<br>
<br>　　田园空有处，兄弟未成人。毛义心长苦，袁安家转贫。
<br>
<br>　　今呈胸臆事，当为泪沾巾。
<br>
<br>　　卷284_26  「东门送客」李端
<br>
<br>　　绿杨新草路，白发故乡人。既壮还应老，游梁复滞秦。
<br>
<br>　　逢花莫漫折，能有几多春。
<br>
<br>　　卷284_27  「送韩绅卿」李端
<br>
<br>　　春雨昨开花，秋霜忽沾草。荣枯催日夕，去住皆须老。
<br>
<br>　　君望汉家原，高坟渐成道。
<br>
<br>　　卷284_28  「襄阳曲」李端
<br>
<br>　　襄阳堤路长，草碧柳枝黄。谁家女儿临夜妆，
<br>
<br>　　红罗帐里有灯光。雀钗翠羽动明，欲出不出脂粉香。
<br>
<br>　　同居女伴正衣裳，中庭寒月白如霜。贾生十八称才子，
<br>
<br>　　空得门前一断肠。
<br>
<br>　　卷284_29  「胡腾儿」李端
<br>
<br>　　胡腾身是凉州儿，肌肤如玉鼻如锥。桐布轻衫前后卷，
<br>
<br>　　葡萄长带一边垂。帐前跪作本音语，拾襟搅袖为君舞。
<br>
<br>　　安西旧牧收泪看，洛下词人抄曲与。扬眉动目踏花毡，
<br>
<br>　　红汗交流珠帽偏。醉却东倾又西倒，双靴柔弱满灯前。
<br>
<br>　　环行急蹴皆应节，反手叉腰如却月。丝桐忽奏一曲终，
<br>
<br>　　呜呜画角城头发。胡腾儿，胡腾儿，故乡路断知不知。
<br>
<br>　　卷284_30  「赠康洽」李端
<br>
<br>　　黄须康兄酒泉客，平生出入王侯宅。今朝醉卧又明朝，
<br>
<br>　　忽忆故乡头已白。流年恍惚瞻西日，陈事苍茫指南陌。
<br>
<br>　　声名恒压鲍参军，班位不过扬执戟。迩来七十遂无机，
<br>
<br>　　空是咸阳一布衣。后辈轻肥贱衰朽，五侯门馆许因依。
<br>
<br>　　自言万物有移改，始信桑田变成海。同时献赋人皆尽，
<br>
<br>　　共壁题诗君独在。步出东城风景和，青山满眼少年多。
<br>
<br>　　汉家尚壮今则老，发短心长知奈何。华堂举杯白日晚，
<br>
<br>　　龙钟相见谁能免。君今已反我正来。朱颜宜笑能几回。
<br>
<br>　　借问朦胧花树下，谁家畚插筑高台。
<br>
<br>　　卷284_31  「瘦马行」李端
<br>
<br>　　城傍牧马驱未过，一马徘徊起还卧。眼中有泪皮有疮，
<br>
<br>　　骨毛焦瘦令人伤。朝朝放在儿童手，谁觉举头看故乡。
<br>
<br>　　往时汉地相驰逐，如雨如风过平陆。岂意今朝驱不前，
<br>
<br>　　蚊蚋满身泥上腹。路人识是名马儿，畴昔三军不得骑。
<br>
<br>　　玉勒金鞍既已远，追奔获兽有谁知。终身枥上食君草，
<br>
<br>　　遂与驽骀一时老。倘借长鸣陇上风，犹期一战安西道。
<br>
<br>　　卷284_32  「杂歌呈郑锡司空文明」李端
<br>
<br>　　昨宵梦到亡何乡，忽见一人山之阳。高冠长剑立石堂，
<br>
<br>　　鬓眉飒爽瞳子方。胡麻作饭琼作浆，素书一帙在柏床。
<br>
<br>　　啖我还丹拍我背，令我延年在人代。乃书数字与我持，
<br>
<br>　　小儿归去须读之。觉来知是虚无事，山中雪平云覆地。
<br>
<br>　　东岭啼猿三四声，卷帘一望心堪碎。蓬莱有梯不可蹑，
<br>
<br>　　向海回头泪盈睫。且闻童子是苍蝇，谁谓庄生异蝴蝶。
<br>
<br>　　学仙去来辞故人，长安道路多风尘。
<br>
<br>　　卷284_33  「杂歌」李端
<br>
<br>　　汉水至清泥则浊，松枝至坚萝则弱。十三女儿事他家，
<br>
<br>　　颜色如花终索寞。兰生当门燕巢幕，兰芽未吐燕泥落。
<br>
<br>　　为姑偏忌诸嫂良，作妇翻嫌婿家恶。人生照镜须自知，
<br>
<br>　　无盐何用妒西施。秦庭野鹿忽为马，巧伪乱真君试思。
<br>
<br>　　伯奇掇蜂贤父逐，曾参杀人慈母疑。酒沽千日人不醉，
<br>
<br>　　琴弄一弦心已悲。常闻善交无尔汝，谗口甚甘良药苦。
<br>
<br>　　山鸡锦翼岂凤凰，陇鸟人言止鹦鹉。向栩非才徒隐灶，
<br>
<br>　　田文有命那关户，犀烛江行见鬼神，木人登席呈歌舞。
<br>
<br>　　乐生东去终居赵，阳虎北辕翻适楚。世间反覆不易陈，
<br>
<br>　　缄此贻君泪如雨。
<br>
<br>　　卷284_34  「乌栖曲」李端
<br>
<br>　　白马逐朱车，黄昏入狭斜。狭斜柳树乌争宿，
<br>
<br>　　争枝未得飞上屋。东房少妇婿从军，每听乌啼知夜分。
<br>
<br>　　卷284_35  「送客东归」李端
<br>
<br>　　昨夜东风吹尽雪，两京路上梅花发。行人相见便东西，
<br>
<br>　　日暮溪头饮马别。把君衫袖望垂杨，两行泪下思故乡。
<br>
<br>　　卷284_36  「王敬伯歌」李端
<br>
<br>　　妾本舟中女，闻君江上琴。君初感妾意，妾亦感君心。
<br>
<br>　　遂出合欢被，同为交颈禽。传杯唯畏浅，接膝犹嫌远。
<br>
<br>　　侍婢奏箜篌，女郎歌宛转。宛转怨如何，中庭霜渐多。
<br>
<br>　　霜多叶可惜，昨日非今夕。徒结万重欢，终成一宵客。
<br>
<br>　　王敬伯，绿水青山从此隔。
<br>
<br>　　卷284_37  「救生寺望春寄畅当」李端
<br>
<br>　　东西南北望，望远悲潜蓄。红黄绿紫花，花开看不足。
<br>
<br>　　今年与子少相随，他年与子老相逐。
<br>
<br>　　卷284_38  「荆门歌送兄赴夔州」李端
<br>
<br>　　余兄佐郡经西楚，饯行因赋荆门雨。sC々燮燮声渐繁，
<br>
<br>　　浦里人家收市喧。重阴大点过欲尽，碎浪柔文相与翻。
<br>
<br>　　云间怅望荆衡路，万里青山一时暮。琵琶寺里响空廊。
<br>
<br>　　熨火陂前湿荒戍。沙尾长樯发渐稀，竹竿草稚媪鞴椤
<br>
<br>　　夷陵已远半成烧，汉上游倡始濯衣。船门相对多商估，
<br>
<br>　　葛服龙钟篷下语。自是湘州石燕飞，那关齐地商羊舞。
<br>
<br>　　曾为江客念江行，肠断秋荷雨打声。摩天古木不可见，
<br>
<br>　　住岳高僧空得名。今朝拜首临欲别，遥忆荆门雨中发。
<br>
<br>　　卷284_39  「妾薄命」李端
<br>
<br>　　忆妾初嫁君，花鬟如绿云，回灯入绮帐，转面脱罗裙。
<br>
<br>　　折步教人学，偷香与客熏。容颜南国重，名字北方闻。
<br>
<br>　　一从失恩意，转觉身憔悴。对镜不梳头，倚窗空落泪。
<br>
<br>　　新人莫恃新，秋至会无春。从来闭在长门者，
<br>
<br>　　必是宫中第一人。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
