<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百五十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百五十四
<br>
<br>　　卷654_1  「岁仗」罗邺
<br>
<br>　　玉帛朝元万国来，鸡人晓唱五门开。春排北极迎仙驭，
<br>
<br>　　日捧南山入寿杯。歌舜薰风铿剑佩，祝尧嘉气霭楼台。
<br>
<br>　　可怜四海车书共，重见萧曹佐汉材。
<br>
<br>　　卷654_2  「牡丹」罗邺
<br>
<br>　　落尽春红始著花，花时比屋事豪奢。买栽池馆恐无地，
<br>
<br>　　看到子孙能几家。门倚长衢攒绣毂，幄笼轻日护香霞。
<br>
<br>　　歌钟满座争欢赏，肯信流年鬓有华。
<br>
<br>　　卷654_3  「长城」罗邺
<br>
<br>　　当时无德御乾坤，广筑徒劳万古存。谩役生民防极塞，
<br>
<br>　　不知血刃起中原。珠玑旋见陪陵寝，社稷何曾保子孙。
<br>
<br>　　降虏至今犹自说，冤声夜夜傍城根。
<br>
<br>　　卷654_4  「秋夕寄友人」罗邺
<br>
<br>　　秋夕苍茫一雁过，西风白露满宫莎。昨来京洛逢归客，
<br>
<br>　　犹说轩车未渡河。莫把少年空倚赖，须知孤立易蹉跎。
<br>
<br>　　想君怀抱哀吟夜，铜雀台前皓月多。
<br>
<br>　　卷654_5  「冬夕江上言事五首」罗邺
<br>
<br>　　叶落才悲草又生，看看少壮是衰形。关中秋雨书难到，
<br>
<br>　　江上春寒酒易醒。多少系心身未达，寻思举目泪堪零。
<br>
<br>　　几时抛得归山去，松下看云读道经。
<br>
<br>　　喔喔晨鸡满树霜，喧喧晓渡簇舟航。数星昨夜寒炉火，
<br>
<br>　　一阵谁家腊瓮香。久别羁孤成潦倒，回看书剑更苍黄。
<br>
<br>　　逢人举止皆言命，至竟谋闲可胜忙。
<br>
<br>　　野堂吟罢独行行，点水微微冻不鸣。十里溪山新雪后，
<br>
<br>　　千家襟袖晓寒生。只宜醉梦依华寝，可称羸蹄赴宿程。
<br>
<br>　　日苦几多心下见，那堪岁晏又无成。
<br>
<br>　　僻居多与懒相宜，吟拥寒炉过腊时。风柳欲生阳面叶，
<br>
<br>　　冻梅先绽岭头枝。山川自小抛耕钓，骨肉无因免别离。
<br>
<br>　　赖有陶情一尊酒，愁中相向展愁眉。
<br>
<br>　　一带长溪渌浸门，数声幽鸟啄云根。
<br>
<br>　　松亭尽日唯空坐，难得儒翁共讨论。
<br>
<br>　　卷654_6  「春日宿崇贤里」罗邺
<br>
<br>　　柳暗榆飞春日深，水边门巷独来寻。旧山共是经年别，
<br>
<br>　　新句相逢竟夕吟。枕近禁街闻晓鼓，月当高竹见栖禽。
<br>
<br>　　劳歌莫问秋风计，恐起江河垂钓心。
<br>
<br>　　卷654_7  「征人」罗邺
<br>
<br>　　青楼一别戍金微，力尽秋来破虏围。锦字莫辞连夜织，
<br>
<br>　　塞鸿长是到春归。正怜汉月当空照，不奈胡沙满眼飞。
<br>
<br>　　唯有梦魂南去日，故乡山水路依稀。
<br>
<br>　　卷654_8  「莺」罗邺
<br>
<br>　　暖辞云谷背残阳，飞下东风翅渐长。却笑金笼是羁绊，
<br>
<br>　　岂知瑶草正芬芳。晓逢溪雨投红树，晚啭宫楼泣旧妆。
<br>
<br>　　何事离人不堪听，灞桥斜日袅垂杨。
<br>
<br>　　卷654_9  「槐花」罗邺
<br>
<br>　　行宫门外陌铜驼，两畔分栽此最多。欲到清秋近时节，
<br>
<br>　　争开金蕊向关河。层楼寄恨飘珠箔，骏马怜香撼玉珂。
<br>
<br>　　愁杀江湖随计者，年年为尔剩奔波。
<br>
<br>　　卷654_10  「自蜀入关」罗邺
<br>
<br>　　文战连输未息机，束书携剑定前非。近来从听事难得，
<br>
<br>　　休去且无山可归。匹马出门还怅望，孤云何处是因依。
<br>
<br>　　斜阳驿路西风紧，遥指人烟宿翠微。
<br>
<br>　　卷654_11  「上阳宫」罗邺
<br>
<br>　　春半上阳花满楼，太平天子昔巡游。千门虽对嵩山在，
<br>
<br>　　一笑还随洛水流。深锁笙歌巢燕听，遥瞻金碧路人愁。
<br>
<br>　　翠华却自登仙去，肠断宫娥望不休。
<br>
<br>　　卷654_12  「旧侯家」罗邺
<br>
<br>　　台阁层层倚半空，绕轩澄碧御沟通。金钿座上歌春酒，
<br>
<br>　　画蜡尊前滴晓风。岁月不知成隙地。子孙谁更系殊功。
<br>
<br>　　人间若算无荣辱，却是扁舟一钓翁。
<br>
<br>　　卷654_13  「宿武安山有怀」罗邺
<br>
<br>　　野店暮来山畔逢，寒芜漠漠露华浓。窗间灯在犬惊吠，
<br>
<br>　　溪上月沈人罢舂。远别只愁添雪鬓，此生何计隐云峰。
<br>
<br>　　离心却羡南飞翼，独过吴江更数重。
<br>
<br>　　卷654_14  「谒宁祠」罗邺
<br>
<br>　　春生溪岭雪初开，下马云亭酹一杯。好是精灵偏有感，
<br>
<br>　　能于乡里不为灾。九江贾客应遥祝，五夜神兵数此来。
<br>
<br>　　尽室唯求多降福，新年归去便风催。
<br>
<br>　　卷654_15  「经故洛城」罗邺
<br>
<br>　　一片危墙势恐人，墙边日日走蹄轮。筑时驱尽千夫力，
<br>
<br>　　崩处空为数里尘。长恨往来经此地，每嗟兴废欲沾巾。
<br>
<br>　　那堪又向荒城过，锦雉惊飞麦陇春。
<br>
<br>　　卷654_16  「老将」罗邺
<br>
<br>　　百战辛勤归帝乡，南班班里最南行。弓欺猿臂秋无力，
<br>
<br>　　剑泣虬髯晓有霜。千古耻非书玉帛，一心犹自向河湟。
<br>
<br>　　年年宿卫天颜近，曾把功勋奏建章。
<br>
<br>　　卷654_17  「曲江春望」罗邺
<br>
<br>　　故国东归泽国遥，曲江晴望忆渔樵。都缘北阙春先到，
<br>
<br>　　不是南山雪易消。瑞影玉楼开组绣，欢声丹禁奏云韶。
<br>
<br>　　虽然未得陪鸳鸯，亦酹金觞祝帝尧。
<br>
<br>　　卷654_18  「帝里」罗邺
<br>
<br>　　喧喧蹄毂走红尘，南北东西暮与晨。谩道青云难得路，
<br>
<br>　　何曾紫陌有闲人。杯倾竹叶侯门月，马落桃花御水春。
<br>
<br>　　只合咏歌来大国，况逢文景化惟新。
<br>
<br>　　卷654_19  「新安城」罗邺
<br>
<br>　　若算防边久远名，新安岂更胜长城。谩兴他役悲荒垒，
<br>
<br>　　何似从今实取兵。圣德便应同险固，人心自不向忠贞。
<br>
<br>　　但将死节酬尧禹，版筑无劳寇已平。
<br>
<br>　　卷654_20  「自遣」罗邺
<br>
<br>　　四十年来诗酒徒，一生缘兴滞江湖。不愁世上无人识，
<br>
<br>　　唯怕村中没酒沽。春巷摘桑喧姹女，江船吹笛舞蛮奴。
<br>
<br>　　焚鱼酌醴醉尧代，吟向席门聊自娱。
<br>
<br>　　卷654_21  「流水」罗邺
<br>
<br>　　漾漾悠悠几派分，中浮短艇与鸥群。天街带雨淹芳草，
<br>
<br>　　玉洞漂花下白云。静称一竿持处见，急宜孤馆觉来闻。
<br>
<br>　　隋家柳畔偏堪恨，东入长淮日又曛。
<br>
<br>　　卷654_22  「送张逸人」罗邺
<br>
<br>　　自说归山人事赊，素琴丹灶是生涯。床头残药鼠偷尽，
<br>
<br>　　溪上破门风摆斜。石井晴垂青葛叶，竹篱荒映白茅花。
<br>
<br>　　遥知此去应稀出，独卧晴窗梦晓霞。
<br>
<br>　　卷654_23  「春晚渡河有怀」罗邺
<br>
<br>　　烟收绿野远连空，戍垒依稀入望中。万里山河星拱北，
<br>
<br>　　百年人事水归东。扁舟晚济桃花浪，走马晴嘶柳絮风。
<br>
<br>　　乡思正多羁思苦，不须回首问渔翁。
<br>
<br>　　卷654_24  「春望梁石头城」罗邺
<br>
<br>　　柳碧桑黄破国春，残阳微雨望归人。江山不改兴亡地，
<br>
<br>　　冠盖自为前后尘。帆势挂风轻若翅，浪声吹岸叠如鳞。
<br>
<br>　　六朝无限悲愁事，欲下荒城回首频。
<br>
<br>　　卷654_25  「早发宜陵即事」罗邺
<br>
<br>　　霜白山村月落时，一声鸡后又登岐。居人犹自掩关在，
<br>
<br>　　行客已愁驱马迟。身事不堪空感激，鬓毛看著欲凋衰。
<br>
<br>　　青萍委匣休哮吼，未有恩仇拟报谁。
<br>
<br>　　卷654_26  「鸳鸯」罗邺
<br>
<br>　　红闲碧霁瑞烟开，锦翅双飞去又回。一种鸟怜名字好，
<br>
<br>　　尽缘人恨别离来。暖依牛渚汀莎媚，夕宿龙池禁漏催。
<br>
<br>　　相对若教春女见，便须携向凤凰台。
<br>
<br>　　卷654_27  「春闺」罗邺
<br>
<br>　　愁坐兰闺日过迟，卷帘巢燕羡双飞。管弦楼上春应在，
<br>
<br>　　杨柳桥边人未归。玉笛岂能留舞态，金河犹自浣戎衣。
<br>
<br>　　梨花满院东风急，惆怅无言倚锦机。
<br>
<br>　　卷654_28  「赠东川梓桐县韦德孙长官」罗邺
<br>
<br>　　前代高门今宰邑，怀才重义古来无。笙歌厌听吟清句，
<br>
<br>　　京洛思归展画图。蜀酝天寒留客醉，陇禽山晓隔帘呼。
<br>
<br>　　何年期拜朱幡贵，马上论诗在九衢。
<br>
<br>　　卷654_29  「题水帘洞」罗邺
<br>
<br>　　乱泉飞下翠屏中，名共真珠巧缀同。一片长垂今与古，
<br>
<br>　　半山遥听水兼风。虽无舒卷随人意，自有潺济物功。
<br>
<br>　　每向暑天来往见，疑将仙子隔房栊。
<br>
<br>　　卷654_30  「野花」罗邺
<br>
<br>　　拂露丛开血色殷，枉无名字对空山。时逢舞蝶寻香至，
<br>
<br>　　少有行人辍棹攀。若在侯门看不足，为生江岸见如闲。
<br>
<br>　　结根毕竟输桃李，长近都城紫陌间。
<br>
<br>　　卷654_31  「芦花」罗邺
<br>
<br>　　如练如霜干复轻，西风处处拂江城。长垂钓叟看不足，
<br>
<br>　　暂泊王孙愁亦生。好傍翠楼装月色，枉随红叶舞秋声。
<br>
<br>　　最宜群鹭斜阳里，闲捕纤鳞傍尔行。
<br>
<br>　　卷654_32  「山阳贻友人」罗邺
<br>
<br>　　性僻多将云水便，山阳酒病动经年。行迟暖陌花拦马，
<br>
<br>　　睡重春江雨打船。闲弄玉琴双鹤舞，静窥庭树一猱悬。
<br>
<br>　　结茅更莫期深隐，声价如今满日边。
<br>
<br>　　卷654_33  「长安惜春」罗邺
<br>
<br>　　千门共惜放春回，半锁楼台半复开。公子不能留落日，
<br>
<br>　　南山遮莫倚高台。残红似怨皇州雨，细绿犹藏画蜡灰。
<br>
<br>　　毕竟思量何足叹，明年时节又还来。
<br>
<br>　　卷654_34  「谢友人遗华阳巾」罗邺
<br>
<br>　　剪露裁烟胜角冠，来从玉洞五云端。醉宜薤叶欹斜影，
<br>
<br>　　稳称菱花子细看。野客爱留笼鹤发，溪翁争乞配渔竿。
<br>
<br>　　真仙首饰劳相寄，尘土翻惭戴去难。
<br>
<br>　　卷654_35  「早梅」罗邺
<br>
<br>　　缀雪枝条似有情，凌寒澹注笑妆成。冻香飘处宜春早，
<br>
<br>　　素艳开时混月明。迁客岭头悲袅袅，美人帘下妒盈盈。
<br>
<br>　　满园桃李虽堪赏，要且东风晚始生。
<br>
<br>　　卷654_36  「留题张逸人草堂（一作杜牧诗）」罗邺
<br>
<br>　　长悬青紫与芳枝，尘路无因免别离。马上多于在家日，
<br>
<br>　　尊前堪惜少年时。关河客梦还乡后，雨雪山程出店迟。
<br>
<br>　　却羡高人此中老，轩车过尽不知谁。
<br>
<br>　　卷654_37  「钟陵崔大夫罢镇攀随再经匡庐寺宿」罗邺
<br>
<br>　　一抛文战学从公，两逐旌旗宿梵宫。酒醒月移窗影畔，
<br>
<br>　　夜凉身在水声中。侯门聚散真如梦，花界登临转悟空。
<br>
<br>　　明发不堪山下路，几程愁雨又愁风。
<br>
<br>　　卷654_38  「留献彭门郭常侍」罗邺
<br>
<br>　　受得彭门拥信旗，一家将谓免羁离。到来门馆空归去，
<br>
<br>　　羞向交亲说受知。层构尚无容足地，尺波宁有跃鳞时。
<br>
<br>　　到头忍耻求名是，须向青云觅路岐。
<br>
<br>　　卷654_39  「洛水」罗邺
<br>
<br>　　一道潺溅暖莎，年年惆怅是春过。莫言行路听如此，
<br>
<br>　　流入深宫怅更多。桥畔月来清见底，柳边风紧绿生波。
<br>
<br>　　纵然满眼添归思，未把渔竿奈尔何。
<br>
<br>　　卷654_40  「闻杜鹃」罗邺
<br>
<br>　　花时一宿碧山前，明月东风叫杜鹃。孤馆觉来听夜半，
<br>
<br>　　羸僮相对亦无眠。汝身哀怨犹如此，我泪纵横岂偶然。
<br>
<br>　　争得苍苍知有恨，汝身成鹤我成仙。
<br>
<br>　　卷654_41  「趁职单于留别阙下知己」罗邺
<br>
<br>　　职忝翩翩逐建牙，笈随征骑入胡沙。定将千里书凭雁，
<br>
<br>　　应看三春雪当花。年长有心终报国，时清到处便营家。
<br>
<br>　　逢秋不拟同张翰，为忆鲈鱼却叹嗟。
<br>
<br>　　卷654_42  「落第书怀寄友人」罗邺
<br>
<br>　　清世谁能便陆沈，相逢休作忆山吟。若教仙桂在平地，
<br>
<br>　　更有何人肯苦心。去国汉妃还似玉，亡家石氏岂无金。
<br>
<br>　　且安怀抱莫惆怅，瑶瑟调高尊酒深。
<br>
<br>　　卷654_43  「鹦鹉咏」罗邺
<br>
<br>　　玉槛瑶轩任所依，东风休忆岭头归。金笼共惜好毛羽，
<br>
<br>　　红觜莫教多是非。便向郄堂夸饮啄，还应祢笔发光辉。
<br>
<br>　　乘时得路何须贵，燕雀鸾凰各有机。
<br>
<br>　　卷654_44  「题沧浪峡」罗邺
<br>
<br>　　门向红尘日日开，入门襟袖远尘埃。暗香惹步涧花发，
<br>
<br>　　晚景逼檐溪鸟回。不为市朝行路近，有谁车马看山来。
<br>
<br>　　可怜严子持竿处，云水终年锁绿苔。
<br>
<br>　　卷654_45  「白角簟」罗邺
<br>
<br>　　叠玉骈巧思长，露华烟魄让清光。休摇雉尾当三伏，
<br>
<br>　　似展龙鳞在一床。高价不唯标越绝，冷纹疑似卧潇湘。
<br>
<br>　　杜陵他日重归去，偏称醉眠松桂堂。
<br>
<br>　　卷654_46  「秋日怀江上友人」罗邺
<br>
<br>　　行子岂知烟水劳，西风独自泛征艘。酒醒孤馆秋帘卷，
<br>
<br>　　月满寒江夜笛高。黄叶梦馀归朔塞，青山家在极波涛。
<br>
<br>　　去年今日逢君处，雁下芦花猿正号。
<br>
<br>　　卷654_47  「题笙」罗邺
<br>
<br>　　筠管参差排凤翅，月堂凄切胜龙吟。最宜轻动纤纤玉，
<br>
<br>　　醉送当观滟滟金。缑岭独能征妙曲，嬴台相共吹清音。
<br>
<br>　　好将宫徵陪歌扇，莫遣新声郑卫侵。
<br>
<br>　　卷654_48  「下第」罗邺
<br>
<br>　　谩把青春酒一杯，愁襟未信酒能开。江边依旧空归去，
<br>
<br>　　帝里还如不到来。门掩残阳鸣鸟雀，花飞何处好池台。
<br>
<br>　　此时惆怅便堪老，何用人间岁月催。
<br>
<br>　　卷654_49  「秋晚」罗邺
<br>
<br>　　残星残月一声钟，谷际岩隈爽气浓。不向碧台惊醉梦，
<br>
<br>　　但来清镜促愁容。繁金露洁黄笼菊，独翠烟凝远涧松。
<br>
<br>　　闲步幽林与苔径，渐移栖鸟及鸣蛩。
<br>
<br>　　卷654_50  「长安春夕旅怀」罗邺
<br>
<br>　　几年栖旅寄西秦，不识花枝醉过春。短艇闲思五湖浪，
<br>
<br>　　羸蹄愁傍九衢尘。关河风雨迷归梦，钟鼓朝昏老此身。
<br>
<br>　　忽向太平时节过，一竿持去老遗民。
<br>
<br>　　卷654_51  「洛阳春望」罗邺
<br>
<br>　　洛阳春霁绝尘埃，嵩少烟岚画障开。草色花光惹襟袖，
<br>
<br>　　箫声歌响隔楼台。人心但觉闲多少，马足方知倦往来。
<br>
<br>　　愁上中桥桥上望，碧波东去夕阳催。
<br>
<br>　　卷654_52  「惜春」罗邺
<br>
<br>　　燕归巢后即离群，吟倚东风恨日曛。一别一年方见我，
<br>
<br>　　游来游去不禁君。莺花御苑看将尽，丝竹侯家亦少闻。
<br>
<br>　　独坐南楼正惆怅，柳塘花絮更纷纷。
<br>
<br>　　卷654_53  「冬日旅怀」罗邺
<br>
<br>　　乌焰才沈桂魄生，霜阶拥褐暂吟行。闲思江市白醪满，
<br>
<br>　　静忆僧窗绿绮横。尘土自怜长失计，云帆尤觉有归情。
<br>
<br>　　几多怅望无穷事，空画炉灰坐到明。
<br>
<br>　　卷654_54  「春夕寄友人时有与歌者南北」罗邺
<br>
<br>　　芳径春归花半开，碧山波暖雁初回。满楼月色还依旧，
<br>
<br>　　昨夜歌声自不来。愁眼向谁零玉箸，征蹄何处驻红埃。
<br>
<br>　　中宵吟罢正惆怅，从此兰堂锁绿苔。
<br>
<br>　　卷654_55  「春夜赤水驿旅怀」罗邺
<br>
<br>　　一星残烛照离堂，失计游心归渺茫。不自寻思无道路，
<br>
<br>　　为谁辛苦竞时光。九衢春色休回首，半夜溪声正梦乡。
<br>
<br>　　却羡去年买山侣，月斜渔艇倚潇湘。
<br>
<br>　　卷654_56  「春山山馆旅怀」罗邺
<br>
<br>　　山馆吟馀山月斜，东风摇曳拂窗华。岂知驱马无闲日，
<br>
<br>　　长在他人后到家。孤剑向谁开壮节，流年催我自堪嗟。
<br>
<br>　　灯前结束又前去，晓出石林啼乱鸦。
<br>
<br>　　卷654_57  「秋夕旅怀」罗邺
<br>
<br>　　阶前月色与蛩声，阶上愁人坐复行。秦谷入霜空有梦，
<br>
<br>　　越山无计可归耕。穷途若遣长堪恸，华发无因肯晚生。
<br>
<br>　　不似扁舟钓鱼者，免将心事算浮荣。
<br>
<br>　　卷654_58  「春过白遥岭」罗邺
<br>
<br>　　鸟道穿云望峡遥，羸蹄经宿在i.到来山下春将半，
<br>
<br>　　上得林端雪未消。返驾王尊何足叹，哭途阮籍谩无聊。
<br>
<br>　　未知遇此凄惶者，泣向东风鬓欲凋。
<br>
<br>　　卷654_59  「别夜」罗邺
<br>
<br>　　秋入江天河汉清，迢迢钟漏出孤城。金波千里别来夜，
<br>
<br>　　玉箸两行流到明。若在人间须有恨，除非禅伴始无情。
<br>
<br>　　人间谁有□□□，聚散自然惆怅生。
<br>
<br>　　卷654_60  「费拾遗书堂」罗邺
<br>
<br>　　满袖归来天桂香，紫泥重降旧书堂。自怜苇带同巢许，
<br>
<br>　　不驾蒲轮佐禹汤。怪石尽含千古秀，奇花多吐四时芳。
<br>
<br>　　何人更肯追高躅，唯有樵童戏藓床。
<br>
<br>　　卷654_61  「溪上春望」罗邺
<br>
<br>　　无端溪上看兰桡，又是东风断柳条。双鬓多于愁里镊，
<br>
<br>　　四时须向酬中销。行人骏马嘶香陌，独我残阳倚野桥。
<br>
<br>　　吟水咏山心未已，可能终不胜渔樵。
<br>
<br>　　卷654_62  「献池州庾员外」罗邺
<br>
<br>　　曾降瑶缄荐姓名，攀云几合到蓬瀛。须存彭寿千年在，
<br>
<br>　　终见茅公九转成。鲲海已知劳鹤使，萤窗不那梦霓旌。
<br>
<br>　　琪花玉蔓应相笑，未得歌吟从酒行。
<br>
<br>　　卷654_63  「春风」罗邺
<br>
<br>　　每岁东来助发生，舞空悠r遍寰瀛。暗添芳草池塘色，
<br>
<br>　　远递高楼箫管声。帘透骊宫偏带恨，花催上苑剩多情。
<br>
<br>　　如何一瑞车书日，吹取青云道路平。
<br>
<br>　　卷654_64  「冬日寄献庾员外」罗邺
<br>
<br>　　曾谒仙宫最上仙，西风许醉桂花前。争欢酒蚁浮金爵，
<br>
<br>　　从听歌尘扑翠蝉。秋霁卷帘凝锦席，夜阑吹笛称江天。
<br>
<br>　　却思紫陌觥筹地，兔缺乌沈欲半年。
<br>
<br>　　卷654_65  「钓翁（一作郑谷诗）」罗邺
<br>
<br>　　来往烟波非定居，生涯蓑褐外无馀。闲垂两鬓任如鹤，
<br>
<br>　　只系一竿时得鱼。月浦扣船歌皎洁，雨蓬隈岸卧萧疏。
<br>
<br>　　行人误话金张贵，笑指北邙丘与墟。
<br>
<br>　　卷654_66  「闻友人入越幕因以诗赠」罗邺
<br>
<br>　　稽岭春生酒冻销，烟鬟红袖恃娇饶。岸边丛雪晴香老，
<br>
<br>　　波上长虹晚影遥。正哭阮途归未得，更闻江笔赴嘉招。
<br>
<br>　　人间荣瘁真堪恨，坐想征轩鬓欲凋。
<br>
<br>　　卷654_67  「东归」罗邺
<br>
<br>　　日日唯忧行役迟，东归可是有家归。都缘桂玉无门住，
<br>
<br>　　不算山川去路危。秦树梦愁黄鸟啭，吴江钓忆锦鳞肥。
<br>
<br>　　桃夭李艳清明近，惆怅当年意尽违。
<br>
<br>　　卷654_68  「入关」罗邺
<br>
<br>　　古道槐花满树开，入关时节一蝉催。出门唯恐不先到，
<br>
<br>　　当路有谁长待来。似箭年光还可惜，如蓬生计更堪哀。
<br>
<br>　　故园若有渔舟在，应挂云帆早个回。
<br>
<br>　　卷654_69  「览陈丕卷」罗邺
<br>
<br>　　雪宫词客燕宫游，一轴烟花象外搜。谩把蜀纹当昼展，
<br>
<br>　　徒夸湘碧带春流。吟时致我寒侵骨，得处疑君白尽头。
<br>
<br>　　从北南归明月夜，岭猿滩鸟更悠悠。
<br>
<br>　　卷654_70  「巴南旅舍言怀」罗邺
<br>
<br>　　万浪千岩首未回，无l相倚上高台。家山如画不归去，
<br>
<br>　　客舍似仇谁遣来。红泪罢窥连晓烛，碧波休引向春杯。
<br>
<br>　　后时若有青云望，何事偏教羽翼摧。
<br>
<br>　　卷654_71  「登凌R台」罗邺
<br>
<br>　　高台今日竟长闲，因想兴亡自惨颜。四海已归新雨露，
<br>
<br>　　六朝空认旧江山。槎翘独鸟沙汀畔，风递连墙雪浪间。
<br>
<br>　　好是轮蹄来往便，谁人不向此跻攀。
<br>
<br>　　卷654_72  「仆射陂晚望」罗邺
<br>
<br>　　离人到此倍堪伤，陂水芦花似故乡。身事未知何日了，
<br>
<br>　　马蹄唯觉到秋忙。田园牢落东归晚，道路辛勤北去长。
<br>
<br>　　却羡无愁是沙鸟，双双相趁下斜阳。
<br>
<br>　　卷654_73  「芳草」罗邺
<br>
<br>　　废苑墙南残雨中，似袍颜色正蒙茸。微香暗惹游人步，
<br>
<br>　　远绿才分斗雉踪。三楚渡头长恨见，五侯门外却难逢。
<br>
<br>　　年年纵有春风便，马迹车轮一万重。
<br>
<br>　　卷654_74  「秋日留题蒋亭」罗邺
<br>
<br>　　西风才起一蝉鸣，便算关河马上程。碧浪o舟从此别，
<br>
<br>　　丹霄鹄箭忍无成。二年芳思随云雨，几日离歌恋旆旌。
<br>
<br>　　回首横塘更东望，露荷烟菊倍伤情。
<br>
<br>　　卷654_75  「早发」罗邺
<br>
<br>　　一点灯残鲁酒醒，已携孤剑事离程。愁看飞雪闻鸡唱，
<br>
<br>　　独向长空背雁行。白草近关微有路，浊河连底冻无声。
<br>
<br>　　此中来往本迢递，况是驱羸客塞城。
<br>
<br>　　卷654_76  「雁二首」罗邺
<br>
<br>　　暮天新雁起汀洲，红蓼花开水国愁。
<br>
<br>　　想得故园今夜月，几人相忆在江楼。
<br>
<br>　　早背胡霜过戍楼，又随寒日下汀洲。
<br>
<br>　　江南江北多离别，忍报年年两地愁。
<br>
<br>　　卷654_77  「萤二首」罗邺
<br>
<br>　　水殿清风玉户开，飞光千点去还来。
<br>
<br>　　无风无月长门夜，偏到阶前点绿苔。
<br>
<br>　　裴回无烛冷无烟，秋径莎庭入夜天。
<br>
<br>　　休向书窗来照字，近来红蜡满歌筵。
<br>
<br>　　卷654_78  「看花」罗邺
<br>
<br>　　花开只恐看来迟，及到愁如未看时。
<br>
<br>　　家在楚乡身在蜀，一年春色负归期。
<br>
<br>　　卷654_79  「柳絮」罗邺
<br>
<br>　　处处东风扑晚阳，轻轻醉粉落无香。
<br>
<br>　　就中堪恨隋堤上，曾惹龙舟舞凤凰。
<br>
<br>　　卷654_80  「云」罗邺
<br>
<br>　　纷纷霭霭遍江湖，得路为霖岂合无。
<br>
<br>　　莫使悠r只如此，帝乡还更暖苍梧。
<br>
<br>　　卷654_81  「芳草」罗邺
<br>
<br>　　曲江岸上天街里，两地纵生车马多。
<br>
<br>　　不似萋萋南浦见，晚来烟雨半相和。
<br>
<br>　　卷654_82  「出都门」罗邺
<br>
<br>　　青门春色一花开，长到花时把酒杯。
<br>
<br>　　自觉无家似潮水，不知归处去还来。
<br>
<br>　　卷654_83  「宫中二首」罗邺
<br>
<br>　　芳草长含玉辇尘，君王游幸此中频。
<br>
<br>　　今朝别有承恩处，鹦鹉飞来说似人。
<br>
<br>　　虽然自小属梨园，不识先皇玉殿门。
<br>
<br>　　还是当时歌舞曲，今来何处最承恩。
<br>
<br>　　卷654_84  「河湟」罗邺
<br>
<br>　　河湟何计绝烽烟，免使征人更戍边。
<br>
<br>　　尽放农桑无一事，遣教知有太平年。
<br>
<br>　　卷654_85  「闻子规」罗邺
<br>
<br>　　蜀魄千年尚怨谁，声声啼血向花枝。
<br>
<br>　　满山明月东风夜，正是愁人不寐时。
<br>
<br>　　卷654_86  「望仙」罗邺
<br>
<br>　　千金垒土望三山，云鹤无踪羽卫还。
<br>
<br>　　若说神仙求便得，茂陵何事在人间。
<br>
<br>　　卷654_87  「放鹧鸪」罗邺
<br>
<br>　　好傍青山与碧溪，刺桐毛竹待双栖。
<br>
<br>　　花时迁客伤离别，莫向相思树上啼。
<br>
<br>　　卷654_88  「骊山」罗邺
<br>
<br>　　风摇岩桂露闻香，白鹿惊时出绕墙。
<br>
<br>　　不向骊山锁宫殿，可知仙去是明皇。
<br>
<br>　　卷654_89  「梅花」罗邺
<br>
<br>　　繁如瑞雪压枝开，越岭吴溪免用栽。
<br>
<br>　　却是五侯家未识，春风不放过江来。
<br>
<br>　　卷654_90  「鸡冠花」罗邺
<br>
<br>　　一枝艳对秋光，露滴风摇倚砌傍。
<br>
<br>　　晓景乍看何处似，谢家新染紫罗裳。
<br>
<br>　　卷654_91  「汴河」罗邺
<br>
<br>　　炀帝开河鬼亦悲，生民不独力空疲。
<br>
<br>　　至今呜咽东流水，似向清平怨昔时。
<br>
<br>　　卷654_92  「渡江有感」罗邺
<br>
<br>　　岸落残红锦雉飞，渡江船上夕阳微。
<br>
<br>　　一枝犹负平生意，归去何曾胜不归。
<br>
<br>　　卷654_93  「题终南山僧堂」罗邺
<br>
<br>　　九衢终日见南山，名利何人肯掩关。
<br>
<br>　　唯有吾师达真理，坐看霜树老云间。
<br>
<br>　　卷654_94  「大散岭」罗邺
<br>
<br>　　过往长逢日色稀，雪花如掌扑行衣。
<br>
<br>　　岭头却望人来处，特地身疑是鸟飞。
<br>
<br>　　卷654_95  「嘉陵江」罗邺
<br>
<br>　　嘉陵南岸雨初收，江似秋岚不煞流。
<br>
<br>　　此地终朝有行客，无人一为棹扁舟。
<br>
<br>　　卷654_96  「早行」罗邺
<br>
<br>　　雨洒江声风又吹，扁舟正与睡相宜。
<br>
<br>　　无端戍鼓催前去，别却青山向晓时。
<br>
<br>　　卷654_97  「黄河晓渡」罗邺
<br>
<br>　　大河平野正穷秋，羸马羸僮古渡头。
<br>
<br>　　昨夜莲花峰下月，隔帘相伴到明愁。
<br>
<br>　　卷654_98  「温泉」罗邺
<br>
<br>　　一条春水漱莓苔，几绕玄宗浴殿回。
<br>
<br>　　此水贵妃曾照影，不堪流入旧宫来。
<br>
<br>　　卷654_99  「秋怨」罗邺
<br>
<br>　　梦断南窗啼晓乌，新霜昨夜下庭梧。
<br>
<br>　　不知帘外如月，还照边城到晓无。
<br>
<br>　　卷654_100  「叹别」罗邺
<br>
<br>　　北来南去几时休，人在光阴似箭流。
<br>
<br>　　直待江山尽无路，始因抛得别离愁。
<br>
<br>　　卷654_101  「送春」罗邺
<br>
<br>　　欲别东风剩黯然，亦知春去有明年。
<br>
<br>　　世间争那人先老，更对残花一醉眠。
<br>
<br>　　卷654_102  「蜡烛」罗邺
<br>
<br>　　暖香红焰一时燃，缇幕初垂月落天。
<br>
<br>　　堪恨兰堂别离夜，如珠似泪滴樽前。
<br>
<br>　　卷654_103  「陈宫」罗邺
<br>
<br>　　白玉尊前紫桂香，迎春阁上燕双双。
<br>
<br>　　陈王半醉贵妃舞，不觉隋兵夜渡江。
<br>
<br>　　卷654_104  「水帘」罗邺
<br>
<br>　　万点飞泉下白云，似帘悬处望疑真。
<br>
<br>　　若将此水为霖雨，更胜长垂隔路尘。
<br>
<br>　　卷654_105  「赏春（一作芳草，一作春游郁然有怀赋）」罗邺
<br>
<br>　　芳草和烟暖更青，闲门要路一时生。
<br>
<br>　　年年点检人间事，唯有春风不世情。
<br>
<br>　　卷654_106  「叹平泉（一作伤平泉庄）」罗邺
<br>
<br>　　生前几到此亭台，寻叹投荒去不回。
<br>
<br>　　若遣春风会人意，花枝尽合向南开。
<br>
<br>　　卷654_107  「长安春雨」罗邺
<br>
<br>　　兼风飒飒洒皇州，能滞轻寒阻胜游。
<br>
<br>　　半夜五侯池馆里，美人惊起为花愁。
<br>
<br>　　卷654_108  「驾蜀回」罗邺
<br>
<br>　　上皇西幸却归秦，花木依然满禁春。
<br>
<br>　　唯有贵妃歌舞地，月明空殿锁香尘。
<br>
<br>　　卷654_109  「吴王古宫井二首」罗邺
<br>
<br>　　古宫荒井曾平后，见说耕人又凿开。
<br>
<br>　　拾得玉钗镌敕字，当时恩泽赐谁来。
<br>
<br>　　含青薜荔随金L，碧砌磷磷生绿苔。
<br>
<br>　　莫言数尺无波水，曾与如花并照来。
<br>
<br>　　卷654_110  「江帆」罗邺
<br>
<br>　　别离不独恨蹄轮，渡口风帆发更频。
<br>
<br>　　何处青楼方凭槛，半江斜日认归人。
<br>
<br>　　卷654_111  「为人感赠」罗邺
<br>
<br>　　歌舞从来最得名，如今老寄洛阳城。
<br>
<br>　　当时醉送龙骧曲，留与谁家唱月明。
<br>
<br>　　卷654_112  「春江恨别」罗邺
<br>
<br>　　望断长川一叶舟，可堪归路更沿流。
<br>
<br>　　重来别处无人见，芳草斜阳满渡头。
<br>
<br>　　卷654_113  「叹流水二首」罗邺
<br>
<br>　　人间莫谩惜花落，花落明年依旧开。
<br>
<br>　　却最堪悲是流水，便同人事去无回。
<br>
<br>　　龙跃虬蟠旋作潭，绕红溅绿下东南。
<br>
<br>　　春风散入侯家去，漱齿花前酒半酣。
<br>
<br>　　卷654_114  「落第东归」罗邺
<br>
<br>　　年年春色独怀羞，强向东归懒举头。
<br>
<br>　　莫道还家便容易，人间多少事堪愁。
<br>
<br>　　卷654_115  「镜」罗邺
<br>
<br>　　昔岁相知别有情，几回磨拭始将行。
<br>
<br>　　如今老去愁无限，抱向闲窗却怕明。
<br>
<br>　　卷654_116  「南行」罗邺
<br>
<br>　　腊晴江暖G鹈飞，梅雪香黏越女衣。
<br>
<br>　　鱼市酒村相识遍，短船歌月醉方归。
<br>
<br>　　卷654_117  「公子行」罗邺
<br>
<br>　　金鞍玉勒照花明，过后春风特地生。
<br>
<br>　　半醉五侯门里出，月高犹在禁街行。
<br>
<br>　　卷654_118  「春日偶题城南韦曲」罗邺
<br>
<br>　　韦曲城南锦绣堆，千金不惜买花栽。
<br>
<br>　　谁知豪贵多羁束，落尽春红不见来。
<br>
<br>　　卷654_119  「上东川顾尚书」罗邺
<br>
<br>　　轻财重义真公子，长策沈机继武侯。
<br>
<br>　　龙节坐持兵十万，可怜三蜀尽无忧。
<br>
<br>　　卷654_120  「过王F墓」罗邺
<br>
<br>　　埋骨千年近路尘，路傍碑号晋将军。
<br>
<br>　　当时若使无功业，早个耕桑到此坟。
<br>
<br>　　卷654_121  「灞上感别」罗邺
<br>
<br>　　灞水何人不别离，无家南北倚空悲。
<br>
<br>　　十年此路花时节，立马沾襟酒一卮。
<br>
<br>　　卷654_122  「春日与友人话别」罗邺
<br>
<br>　　酌坐对芳草，东风吹旅衣。最嫌驱马倦，自未有山归。
<br>
<br>　　华发将时逼，青云计又非。离襟一沾洒，回首正残晖。
<br>
<br>　　卷654_123  「竹」罗邺
<br>
<br>　　翠叶才分细细枝，清阴犹未上阶墀。蕙兰虽许相依日，
<br>
<br>　　桃李还应笑后时。抱节不为霜霰改，成林终与凤凰期。
<br>
<br>　　渭滨若更征贤相，好作渔竿系钓丝。
<br>
<br>　　卷654_124  「边将」罗邺
<br>
<br>　　马上乘秋欲建勋，飞狐夜斗出师频。若无紫塞烟尘事，
<br>
<br>　　谁识青楼歌舞人。战骨沙中金镞在，贺筵花畔玉盘新。
<br>
<br>　　由来边卒皆如此，只是君门合杀身。
<br>
<br>　　卷654_125  「巴南旅泊」罗邺
<br>
<br>　　巴山惨别魂，巴水彻荆门。此地若重到，居人谁复存。
<br>
<br>　　落帆红叶渡，驻马白云村。却羡南飞雁，年年到故园。
<br>
<br>　　卷654_126  「河上逢友人」罗邺
<br>
<br>　　知君意不浅，立马问生涯。薄业无归地，他乡便是家。
<br>
<br>　　宵吟怜桂魄，朝起怯菱花。语尽黄河上，西风日又斜。
<br>
<br>　　卷654_127  「偶题离亭」罗邺
<br>
<br>　　万般名利不关身，况待山平海变尘。五月波涛争下峡，
<br>
<br>　　满堂金玉为何人。谩夸浮世青云贵，未尽离杯白发新。
<br>
<br>　　谁似雨蓬蓬底客，渚花汀鸟自相亲。
<br>
<br>　　卷654_128  「夏晚望嵩亭有怀」罗邺
<br>
<br>　　正怜云水与心违，湖上亭高对翠微。尽日不妨凭槛望，
<br>
<br>　　终年未必有家归。青蝉渐傍幽丛噪，白鸟时穿返照飞。
<br>
<br>　　此地又愁无计住，一竿何处是因依。
<br>
<br>　　卷654_129  「途中寄友人」罗邺
<br>
<br>　　秋庭怅望别君初，折柳分襟十载馀。相见或因中夜梦，
<br>
<br>　　寄来多是隔年书。携樽座外花空老，垂钓江头柳渐疏。
<br>
<br>　　裁得诗凭千里雁，吟来宁不忆吾庐。
<br>
<br>　　卷654_130  「伤侯第」罗邺
<br>
<br>　　世间荣辱半相和，昨日权门今雀罗。万古明君方纳谏，
<br>
<br>　　九江迁客更应多。碧池草熟人偷钓，画戟春闲莺乱过。
<br>
<br>　　几许乐僮无主后，不离邻巷教笙歌。
<br>
<br>　　卷654_131  「春日过寿安山馆」罗邺
<br>
<br>　　旧国多将泉石亲，西游爱此拂行尘。帘开山色离亭午，
<br>
<br>　　步入松香别岛春。谁肯暂安耕钓地，相逢谩叹路岐身。
<br>
<br>　　归期不及桃花水，江上何曾雪鳞。
<br>
<br>　　卷654_132  「吴门再逢方干处士」罗邺
<br>
<br>　　天上高名世上身，垂纶何不驾蒲轮。一朝卿相俱前席，
<br>
<br>　　千古篇章冠后人。稽岭不归空挂梦，吴宫相值欲沾巾。
<br>
<br>　　吾王若致升平化，可独成周只渭滨。
<br>
<br>　　卷654_133  「蝉」罗邺
<br>
<br>　　才入新秋百感生，就中蝉噪最堪惊。能催时节凋双鬓，
<br>
<br>　　愁到江山听一声。不傍管弦拘醉态，偏依杨柳挠离情。
<br>
<br>　　故园闻处犹惆怅，况是经年万里行。
<br>
<br>　　卷654_134  「秋日留别义初上人」罗邺
<br>
<br>　　塞寺穷秋别远师，西风一雁倍伤悲。每嗟尘世长多事，
<br>
<br>　　重到禅斋是几时。霜岭自添红叶恨，月溪休和碧云词。
<br>
<br>　　关河回首便千里，飞锡南归讵可知。
<br>
<br>　　卷654_135  「夏日宿灵岩寺宗公院」罗邺
<br>
<br>　　寺入千岩石路长，孤吟一宿远公房。卧听半夜杉坛雨，
<br>
<br>　　转觉中峰枕簟凉。花界已无悲喜念，尘襟自足是非妨。
<br>
<br>　　他年纵使重来此，息得心猿鬓已霜。
<br>
<br>　　卷654_136  「冬日庙中书事呈栖白上人」罗邺
<br>
<br>　　日高荒庙掩双扉，杉径无人鸟雀悲。昨日江潮起归思，
<br>
<br>　　满窗风雨觉来时。何堪身计长如此，闲尽炉灰却是疑。
<br>
<br>　　赖有碧云吟句客，禅馀相访说新诗。
<br>
<br>　　卷654_137  「夏日题远公北阁」罗邺
<br>
<br>　　危阁压山冈，晴空疑鸟行。胜搜花界尽，响益梵音长。
<br>
<br>　　有月堪先到，无风亦自凉。人烟纷绕绕，诸树共苍苍。
<br>
<br>　　榻恋高楼语，瓯怜昼茗香。此身闲未得，驱马入残阳。
<br>
<br>　　卷654_138  「秋蝶二首」罗邺
<br>
<br>　　秦楼花发时，秦女笑相随。及到秋风日，飞来欲问谁。
<br>
<br>　　似厌栖寒菊，翩翩占晚阳。愁人如见此，应下泪千行。
<br>
<br>　　卷654_139  「秋别」罗邺
<br>
<br>　　别路垂杨柳，秋风凄管弦。青楼君去后，明月为谁圆。
<br>
<br>　　卷654_140  「共友人看花」罗邺
<br>
<br>　　愁将万里身，来伴看花人。何事独惆怅，故园还又春。
<br>
<br>　　卷654_141  「行次」罗邺
<br>
<br>　　终日长程复短程，一山行尽一山青。
<br>
<br>　　路傍君子莫相笑，天上由来有客星。
<br>
<br>　　卷654_142  「凤州北楼」罗邺
<br>
<br>　　城上层楼北望时，闲云远水自相宜。
<br>
<br>　　人人尽道堪图画，枉遣山翁醉习池。
<br>
<br>　　卷654_143  「赠僧」罗邺
<br>
<br>　　繁华举世皆如梦，今古何人肯暂闲。
<br>
<br>　　唯有东林学禅客，白头闲坐对青山。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
