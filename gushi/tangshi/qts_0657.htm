<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷六百五十七</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷六百五十七
<br>
<br>　　卷657_1  「钱尚父生日」罗隐
<br>
<br>　　大昴分光降斗牛，兴唐宗社作诸侯。伊夔事业扶千载，
<br>
<br>　　韩白机谋冠九州。贵盛上持龙节钺，延长应续鹤春秋。
<br>
<br>　　锦衣玉食将何报，更俟庄椿一举头。
<br>
<br>　　卷657_2  「寄前户部陆郎中」罗隐
<br>
<br>　　出驯桑雉入朝簪，箫洒清名映士林。近日篇章欺白雪，
<br>
<br>　　早年词赋得黄金。桂堂纵道探龙颔，兰省何曾驻鹤心。
<br>
<br>　　离乱事多人不会，酒浓花暖且闲吟。
<br>
<br>　　卷657_3  「登瓦棺寺阁」罗隐
<br>
<br>　　下盘空迹上云浮，偶逐僧行步步愁。暂憩已知须用意，
<br>
<br>　　渐来争忍不回头。烟中树老重江晚，铎外风轻四境秋。
<br>
<br>　　懒指台城更东望，鹊飞龙斗尽荒丘。
<br>
<br>　　卷657_4  「九华山费征君所居」罗隐
<br>
<br>　　草堂何处试徘徊，见说遗踪向此开。蟾桂自归三径后，
<br>
<br>　　鹤书曾降九天来。白云事迹依前在，青琐光阴竟不回。
<br>
<br>　　尽夕为君思曩日，野泉呜咽路莓苔。
<br>
<br>　　卷657_5  「途中寄怀」罗隐
<br>
<br>　　不知何处是前程，合眼腾腾信马行。两鬓已衰时未遇，
<br>
<br>　　数峰虽在病相撄。尘埃巩洛虚光景，诗酒江湖漫姓名。
<br>
<br>　　试哭军门看谁问，旧来还似祢先生。
<br>
<br>　　卷657_6  「京口见李侍郎」罗隐
<br>
<br>　　榻柳欲矜春，铁瓮城边见故人。屈指不堪言甲子，
<br>
<br>　　披风常记是庚申。别来且喜身俱健，乱后休悲业尽贫。
<br>
<br>　　还有杖头沽酒物，待寻山寺话逡巡。
<br>
<br>　　卷657_7  「秋日酬张特玄」罗隐
<br>
<br>　　病寄南徐两度秋，故人依约亦扬州。偶因雁足思闲事，
<br>
<br>　　拟棹孤舟访旧游。风急几闻江上笛，月高谁共酒家楼。
<br>
<br>　　平生意气消磨尽，甘露轩前看水流。
<br>
<br>　　卷657_8  「登高咏菊尽（一作李山甫诗）」罗隐
<br>
<br>　　篱畔霜前偶得存，苦教迟晚避兰荪。能销造化几多力，
<br>
<br>　　不受阳和一点恩。生处岂容依玉砌，要时还许上金樽。
<br>
<br>　　陶公没后无知己，露滴幽丛见泪痕。
<br>
<br>　　卷657_9  「登夏州城楼」罗隐
<br>
<br>　　寒城猎猎戍旗风，独倚危楼怅望中。万里山河唐土地，
<br>
<br>　　千年魂魄晋英雄。离心不忍听边马，往事应须问塞鸿。
<br>
<br>　　好脱儒冠从校尉，一枝长戟六钧弓。
<br>
<br>　　卷657_10  「水边偶题」罗隐
<br>
<br>　　野水无情去不回，水边花好为谁开。只知事逐眼前去，
<br>
<br>　　不觉老从头上来。穷似丘轲休叹息，达如周召亦尘埃。
<br>
<br>　　思量此理何人会，蒙邑先生最有才。
<br>
<br>　　卷657_11  「故洛阳公镇大梁时隐得游门下今之经历事往…以伤以谢」罗隐
<br>
<br>　　孤舟欲泊思何穷，曾忆西来值雪中。珠履少年初满座，
<br>
<br>　　白衣游子也从公。狂抛赋笔琉璃冷，醉倚歌筵玳瑁红。
<br>
<br>　　今日斯文向谁说，泪碑棠树两成空。
<br>
<br>　　卷657_12  「杜陵秋思」罗隐
<br>
<br>　　南望商於北帝都，两堪栖托两无图。只闻斥逐张公子，
<br>
<br>　　不觉悲同楚大夫。岩畔早凉生紫桂，井边疏影落高梧。
<br>
<br>　　一杯渌酒他年忆，沥向清波寄五湖。
<br>
<br>　　卷657_13  「隐尝在江陵忝故中令白公叨蒙知遇…遂成长句」罗隐
<br>
<br>　　往岁侯镇渚宫，曾将清律暖孤蓬。才怜曼倩三冬后，
<br>
<br>　　艺许由基一箭中。言重不能轻薄命，地寒终是泣春风。
<br>
<br>　　凤凰池涸台星拆，回首岐山忆至公。
<br>
<br>　　卷657_14  「夜泊毗陵无锡县有寄」罗隐
<br>
<br>　　草虫幽咽树初团，独系孤舟夜已阑。浊浪势奔吴苑急，
<br>
<br>　　疏钟声彻惠山寒。愁催鬓发凋何易，贫恋家乡别渐难。
<br>
<br>　　他日亲朋应大笑，始知书剑是无端。
<br>
<br>　　卷657_15  「桃花」罗隐
<br>
<br>　　暖触衣襟漠漠香，间梅遮柳不胜芳。数枝艳拂文君酒，
<br>
<br>　　半里红欹宋玉墙。尽日无人疑怅望，有时经雨乍凄凉。
<br>
<br>　　旧山山下还如此，回首东风一断肠。
<br>
<br>　　卷657_16  「筹笔驿」罗隐
<br>
<br>　　抛掷南阳为主忧，北征东讨尽良筹。时来天地皆同力，
<br>
<br>　　运去英雄不自由。千里山河轻孺子，两朝冠剑恨谯周。
<br>
<br>　　唯馀岩下多情水，犹解年年傍驿流。
<br>
<br>　　卷657_17  「重过随州故兵部李侍郎恩知因抒长句」罗隐
<br>
<br>　　庄周高论伯牙琴，闲夜思量泪满襟。四海共谁言近事，
<br>
<br>　　九原从此负初心。鸥翻汉浦风波急，雁下郧溪雾雨深。
<br>
<br>　　惭愧苍生还有意，解歌襦F至如今。
<br>
<br>　　卷657_18  「商於驿楼东望有感」罗隐
<br>
<br>　　山川去接汉江东，曾伴隋侯醉此中。歌绕夜梁珠宛转，
<br>
<br>　　舞娇春席雪朦胧。棠遗善政阴犹在，薤送哀声事已空。
<br>
<br>　　惆怅知音竟难得，两行清泪白杨风。
<br>
<br>　　卷657_19  「寄南城韦逸人」罗隐
<br>
<br>　　杜甫诗中韦曲花，至今无赖尚豪家。美人晓折露沾袖，
<br>
<br>　　公子醉时香满车。万里丹青传不得，二年风雨恨无涯。
<br>
<br>　　羡他南涧高眠客，春去春来任物华。
<br>
<br>　　卷657_20  「梅花」罗隐
<br>
<br>　　吴王醉处十馀里，照野拂衣今正繁。经雨不随山鸟散，
<br>
<br>　　倚风疑共路人言。愁怜粉艳飘歌席，静爱寒香扑酒樽。
<br>
<br>　　欲寄所思无好信，为人惆怅又黄昏。
<br>
<br>　　卷657_21  「淮南高骈所造迎仙楼」罗隐
<br>
<br>　　鸾音鹤信杳难回，凤驾龙车早晚来。仙境是谁知处所，
<br>
<br>　　人间空自造楼台。云侵朱槛应难到，虫网闲窗永不开。
<br>
<br>　　子细思量成底事，露凝风摆作尘埃。
<br>
<br>　　卷657_22  「和禅月大师见赠」罗隐
<br>
<br>　　高僧惠我七言诗，顿豁尘心展白眉。秀似谷中花媚日，
<br>
<br>　　清如潭底月圆时。应观法界莲千叶，肯折人间桂一支。
<br>
<br>　　漂荡秦吴十馀载，因循犹恨识师迟。
<br>
<br>　　卷657_23  「谒文宣王庙」罗隐
<br>
<br>　　晚来乘兴谒先师，松柏凄凄人不知。九仞萧墙堆瓦砾，
<br>
<br>　　三间茅殿走狐狸。雨淋状似悲麟泣，露滴还同叹凤悲。
<br>
<br>　　傥使小儒名稍立，岂教吾道受栖迟。
<br>
<br>　　卷657_24  「代文宣王答」罗隐
<br>
<br>　　三教之中儒最尊，止戈为武武尊文。吾今尚自披蓑笠，
<br>
<br>　　你等何须读典坟。释氏宝楼侵碧汉，道家宫殿拂青云。
<br>
<br>　　若教颜闵英灵在，终不羞他李老君。
<br>
<br>　　卷657_25  「重送朗州张员外」罗隐
<br>
<br>　　朱轮此去正春风，且驻青云听断蓬。一榻早年容孺子，
<br>
<br>　　双旌今日别文翁。诚知汲善心长在，争奈干时迹转穷。
<br>
<br>　　酬德酬恩两无路，谩劳惆怅凤城东。
<br>
<br>　　卷657_26  「广陵秋夜读进士常修三篇因题」罗隐
<br>
<br>　　入蜀归吴三首诗，藏于笥箧重于师。剑关夜读相如听，
<br>
<br>　　瓜步秋吟炀帝悲。景物也知输健笔，时情谁不许高枝。
<br>
<br>　　明年二月春风里，江岛闲人慰所思。
<br>
<br>　　卷657_27  「逼试投所知」罗隐
<br>
<br>　　桃在仙翁旧苑傍，暖烟轻霭扑人香。十年此地频偷眼，
<br>
<br>　　二月春风最断肠。曾恨梦中无好事，也知囊里有仙方。
<br>
<br>　　寻思仙骨终难得，始与回头问玉皇。
<br>
<br>　　卷657_28  「汉江上作」罗隐
<br>
<br>　　汉江波浪渌于苔，每到江边病眼开。半雨半风终日恨，
<br>
<br>　　无名无迹几时回。云生岸谷秋阴合，树接帆樯晚思来。
<br>
<br>　　对此空惭圣明代，忍教缨上有尘埃。
<br>
<br>　　卷657_29  「秋夜寄进士顾荣」罗隐
<br>
<br>　　秋河耿耿夜沈沈，往事三更尽到心。多病谩劳窥圣代，
<br>
<br>　　薄才终是费知音。家山梦后帆千尺，尘土搔来发一簪。
<br>
<br>　　空羡良朋尽高价，可怜东箭与南金。
<br>
<br>　　卷657_30  「寄渭北徐从事」罗隐
<br>
<br>　　暖云慵堕柳垂条，骢马徐郎过渭桥。官秩旧参荀秘监，
<br>
<br>　　樽今伴霍嫖姚。科随鹄箭频曾中，礼向侯弓以重招。
<br>
<br>　　莫恨东风促行李，不多时节却归朝。
<br>
<br>　　卷657_31  「徐寇南逼感事献江南知己次韵」罗隐
<br>
<br>　　酒阑离思浩无穷，西望维扬忆数公。万里飘零身未了，
<br>
<br>　　一家知奖意曾同。云横晋国尘应暗，路转吴江信不通。
<br>
<br>　　今日便成卢子谅，满襟珠泪堕霜风。
<br>
<br>　　卷657_32  「寄三衢孙员外」罗隐
<br>
<br>　　小敷文伯见何时，南望三衢渴复饥。天子未能崇典诰，
<br>
<br>　　诸生徒欲恋旌旗。风高绿野苗千顷，露冷平楼酒满卮。
<br>
<br>　　尽是数旬陪奉处，使君争肯不相思。
<br>
<br>　　卷657_33  「淮南送卢端公归台」罗隐
<br>
<br>　　凤鸾势逸九霄宽，北去南来任羽翰。朱绂两参王俭府，
<br>
<br>　　绣衣三领杜林官。道从上国曾匡济，才向牢盆始重难。
<br>
<br>　　应笑张纲谩生事，埋轮不得在长安。
<br>
<br>　　卷657_34  「炀帝陵」罗隐
<br>
<br>　　入郭登桥出郭船，红楼日日柳年年。
<br>
<br>　　君王忍把平陈业，只博雷塘数亩田。
<br>
<br>　　卷657_35  「马嵬坡」罗隐
<br>
<br>　　佛屋前头野草春，贵妃轻骨此为尘。
<br>
<br>　　从来绝色知难得，不破中原未是人。
<br>
<br>　　卷657_36  「柳」罗隐
<br>
<br>　　灞岸晴来送别频，相偎相倚不胜春。
<br>
<br>　　自家飞絮犹无定，争解垂丝绊路人。
<br>
<br>　　卷657_37  「隋堤柳」罗隐
<br>
<br>　　夹路依依千里遥，路人回首认隋朝。
<br>
<br>　　春风未借宣华意，犹费工夫长绿条。
<br>
<br>　　卷657_38  「孟浩然墓」罗隐
<br>
<br>　　数步荒榛接旧蹊，寒江漠漠草凄凄。
<br>
<br>　　鹿门黄土无多少，恰到书生冢便低。
<br>
<br>　　卷657_39  「秦纪」罗隐
<br>
<br>　　长策东鞭及海隅，鼋鼍奔走鬼神趋。
<br>
<br>　　怜君未到沙丘日，肯信人间有死无。
<br>
<br>　　卷657_40  「仙掌」罗隐
<br>
<br>　　掌前流水驻无尘，掌下轩车日日新。
<br>
<br>　　谩向山头高举手，何曾招得路行人。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
