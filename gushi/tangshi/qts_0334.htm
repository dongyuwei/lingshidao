<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷三百三十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷三百三十四
<br>
<br>　　卷334_1  「夏至日衡阳郡斋书怀」令狐楚
<br>
<br>　　一来江城守，七见江月圆。齿发将六十，乡关越三千。
<br>
<br>　　褰帷罕游观，闭x多沉眠。新节还复至，故交尽相捐。
<br>
<br>　　何时阊阖，上诉高高天。
<br>
<br>　　卷334_2  「八月十七日夜书怀」令狐楚
<br>
<br>　　三五既不留，二八又还过。金蟾著未出，玉树悲稍破。
<br>
<br>　　谁向西园游，空归北堂卧。佳期信难得，永夕无可奈。
<br>
<br>　　抚枕独高歌，烦君为予和。
<br>
<br>　　卷334_3  「九日言怀」令狐楚
<br>
<br>　　二九即重阳，天清野菊黄。近来逢此日，多是在他乡。
<br>
<br>　　晚色霞千片，秋声雁一行。不能高处望，恐断老人肠。
<br>
<br>　　卷334_4  「和寄窦七中丞」令狐楚
<br>
<br>　　仙吏秦峨别，新诗鄂渚来。才推今北斗，职赋旧三台。
<br>
<br>　　雕镂心偏许，缄封手自开。何年相赠答，却得到中台。
<br>
<br>　　卷334_5  「立秋日悲怀」令狐楚
<br>
<br>　　清晓上高台，秋风今日来。又添新节恨，犹抱故年哀。
<br>
<br>　　泪岂挥能尽，泉终闭不开。更伤春月过，私服示无。
<br>
<br>　　卷334_6  「秋怀寄钱侍郎」令狐楚
<br>
<br>　　晚岁俱为郡，新秋各异乡。燕鸿一声叫，郢树尽青苍。
<br>
<br>　　山露侵衣润，江风卷簟凉。相思如汉水，日夜向浔阳。
<br>
<br>　　卷334_7  「立秋日」令狐楚
<br>
<br>　　平日本多恨，新秋偏易悲。燕词如惜别，柳意已呈衰。
<br>
<br>　　事国终无补，还家未有期。心中旧气味，苦校去年时。
<br>
<br>　　卷334_8  「赠毛仙翁」令狐楚
<br>
<br>　　宣州浑是上清宫，客有真人貌似童。绀发垂缨光，
<br>
<br>　　细髯缘颔绿茸茸。壶中药物梯霞诀，肘后方书缩地功。
<br>
<br>　　既许焚香为弟子，愿教年纪共椿同。
<br>
<br>　　卷334_9  「游义兴寺寄上李逢吉相公」令狐楚
<br>
<br>　　柳营无事诣莲宫，步步犹疑是梦中。劳役徒为万夫长，
<br>
<br>　　闲游曾与二人同。凤鸾飞去仙巢在，龙象潜来讲席空。
<br>
<br>　　松下花飞频伫立，一心千里忆梁公。
<br>
<br>　　卷334_10  「游晋祠上李逢吉相公」令狐楚
<br>
<br>　　不立晋祠三十年，白头重到一凄然。泉声自昔锵寒玉，
<br>
<br>　　草色虽秋耀翠钿。少壮同游宁有数，尊荣再会便无缘。
<br>
<br>　　相思临水下双泪，寄入并汾向洛川。
<br>
<br>　　卷334_11  「节度宣武酬乐天梦得」令狐楚
<br>
<br>　　蓬莱仙监客曹郎，曾枉高车客大梁。见拥旌旄治军旅，
<br>
<br>　　知亲笔砚事文章。愁看柳色悬离恨，忆递花枝助酒狂。
<br>
<br>　　洛下相逢肯相寄，南金璀错玉凄凉。
<br>
<br>　　卷334_12  「奉和严司空重阳日同崔常侍崔郎及诸公登龙山落帽台佳宴」令狐楚
<br>
<br>　　谢公秋思渺天涯，蜡屐登高为菊花。贵重近臣光绮席，
<br>
<br>　　笑怜从事落乌纱。萸房暗绽红珠朵，茗碗寒供白露芽。
<br>
<br>　　咏碎龙山归出号，马奔流电妓奔车。
<br>
<br>　　卷334_13  「立春后言怀招汴州李匡衙推」令狐楚
<br>
<br>　　闲斋夜击唾壶歌，试望夷门奈远何。每听塞笳离梦断，
<br>
<br>　　时窥清鉴旅愁多。初惊宵漏丁丁促，已觉春风习习和。
<br>
<br>　　海内故人君最老，花开鞭马更相过。
<br>
<br>　　卷334_14  「奉和仆射相公酬忠武李相公见寄之作」令狐楚
<br>
<br>　　丽藻飞来自相庭，五文相错八音清。初瞻绮色连霞色，
<br>
<br>　　又听金声继玉声。才出山西文与武，欢从塞北弟兼兄。
<br>
<br>　　白头老尹三川上，双和阳春喜复惊。
<br>
<br>　　卷334_15  「郡斋左偏栽竹百馀竿炎凉已周青翠不改而为墙垣…之趣」令狐楚
<br>
<br>　　斋居栽竹北窗边，素壁新开映碧鲜。青蔼近当行药处，
<br>
<br>　　绿阴深到卧帷前。风惊晓叶如闻雨，月过春枝似带烟。
<br>
<br>　　老子忆山心暂缓，退公闲坐对婵娟。
<br>
<br>　　卷334_16  「省中直夜对雪寄李师素侍郎」令狐楚
<br>
<br>　　密雪纷初降，重城杳未开。杂花飞烂漫，连蝶舞徘徊。
<br>
<br>　　洒散千株叶，销凝九陌埃。素华凝粉署，清气绕霜台。
<br>
<br>　　明觉侵窗积，寒知度塞来。谢家争拟絮，越岭误惊梅。
<br>
<br>　　暗魄微茫照，严飙次第催。稍封黄竹亚，先集紫兰摧。
<br>
<br>　　孙室临书幌，梁园泛酒杯。静怀琼树倚，醉忆玉山颓。
<br>
<br>　　翠陌饥乌噪，苍云远雁哀。此时方夜直，想望意悠哉。
<br>
<br>　　卷334_17  「南宫夜直宿见李给事封题其所下制敕知奏直…以诗寄」令狐楚
<br>
<br>　　番直同遥夜，严扃限几重。青编书白雀，黄纸降苍龙。
<br>
<br>　　北极丝纶句，东垣翰墨踪。尚垂玄露点，犹湿紫泥封。
<br>
<br>　　炫眼凝仙烛，驰心袅禁钟。定应形梦寐，暂似接音容。
<br>
<br>　　玉树春枝动，金樽腊酿x.在朝君最旧，休浣许过从。
<br>
<br>　　卷334_18  「将赴洛下，旅次汉南，献上相公二十兄言怀八韵」令狐楚
<br>
<br>　　台室名曾继，旌门节暂过。欢情老去少，苦事别离多。
<br>
<br>　　便为开樽俎，应怜出网罗。百忧今已失，一醉孰知他。
<br>
<br>　　帝德千年日，君恩万里波。许随黄绮辈，闲唱紫芝歌。
<br>
<br>　　龙衮期重补，梅羹伫再和。嵩丘来携手，君子意如何。
<br>
<br>　　卷334_19  「青云干吕」令狐楚
<br>
<br>　　郁郁复纷纷，青霄干吕云。色令天下见，候向管中分。
<br>
<br>　　远覆无人境，遥彰有德君。瑞容惊不散，冥感信稀闻。
<br>
<br>　　湛露羞依草，南风耻带薰。恭惟汉武帝，馀烈尚氛氲。
<br>
<br>　　卷334_20  「圣明乐」令狐楚
<br>
<br>　　海浪恬月徼，边尘静异山。从今万里外，不复锁萧关。
<br>
<br>　　卷334_21  「春闺思」令狐楚
<br>
<br>　　戴胜飞晴野，凌澌下浊河。春风楼上望，谁见泪痕多。
<br>
<br>　　卷334_22  「宫中乐五首」令狐楚
<br>
<br>　　楚塞金陵靖，巴山玉垒空。万方无一事，端拱大明宫。
<br>
<br>　　雪霁长杨苑，冰开太液池。宫中行乐日，天下盛明时。
<br>
<br>　　柳色烟相似，梨花雪不如。春风真有意，一一丽皇居。
<br>
<br>　　月上宫花静，烟含苑树深。银台门已闭，仙漏夜沉沉。
<br>
<br>　　九重青琐闼，百尺碧云楼。明月秋风起，珠帘上玉钩。
<br>
<br>　　卷334_23  「春游曲三首」令狐楚
<br>
<br>　　晓游临碧殿，日上望春亭。芳树罗仙仗，晴山展翠屏。
<br>
<br>　　一夜好风吹，新花一万枝。风前调玉管，花下簇金羁。
<br>
<br>　　阊阖春风起，蓬莱雪水消。相将折杨柳，争取最长条。
<br>
<br>　　卷334_24  「远别离二首」令狐楚
<br>
<br>　　杨柳黄金穗，梧桐碧玉枝。春来消息断，早晚是归期。
<br>
<br>　　玳织鸳鸯履，金装翡翠d.畏人相问著，不拟到城南。
<br>
<br>　　卷334_25  「闺人赠远二首」令狐楚
<br>
<br>　　君行登陇上，妾梦在闺中。玉箸千行落，银床一半空。
<br>
<br>　　绮席春眠觉，纱窗晓望迷。朦胧残梦里，犹自在辽西。
<br>
<br>　　卷334_26  「从军词五首」令狐楚
<br>
<br>　　荒鸡隔水啼，汗马逐风嘶。终日随征旆，何时罢鼓鼙。
<br>
<br>　　孤心眠夜雪，满眼是秋沙。万里犹防塞，三年不见家。
<br>
<br>　　却望冰河阔，前登雪岭高。征人几多在，又拟战临洮。
<br>
<br>　　胡风千里惊，汉月五更明。纵有还家梦，犹闻出塞声。
<br>
<br>　　暮雪连青海，阴霞覆白山。可怜班定远，生入玉门关。
<br>
<br>　　卷334_27  「思君恩」令狐楚
<br>
<br>　　小苑莺歌歇，长门蝶舞多。眼看春又去，翠辇不经过。
<br>
<br>　　卷334_28  「王昭君」令狐楚
<br>
<br>　　锦车天外去，毳幕雪中开。魏阙苍龙远，萧关赤雁哀。
<br>
<br>　　卷334_29  「发潭州寄李宁常侍」令狐楚
<br>
<br>　　君今侍紫垣，我已堕青天。委废从兹日，旋归在几年。
<br>
<br>　　心为西靡树，眼是北流泉。更过长沙去，江风满驿船。
<br>
<br>　　卷334_30  「李相薨后题断金集（一作裴夷直诗）」令狐楚
<br>
<br>　　一览断金集，载悲埋玉人。牙弦千古绝，珠泪万行新。
<br>
<br>　　卷334_31  「年少行四首」令狐楚
<br>
<br>　　少小边州惯放狂，骣骑蕃马射黄羊。
<br>
<br>　　如今年老无筋力，犹倚营门数雁行。
<br>
<br>　　家本清河住五城，须凭弓箭得功名。
<br>
<br>　　等闲飞秋原上，独向寒云试射声。
<br>
<br>　　弓背霞明剑照霜，秋风走马出咸阳。
<br>
<br>　　未收天子河湟地，不拟回头望故乡。
<br>
<br>　　霜满中庭月满楼，金樽玉柱对清秋。
<br>
<br>　　当年称意须行乐，不到天明不肯休。
<br>
<br>　　卷334_32  「塞下曲二首」令狐楚
<br>
<br>　　雪满衣裳冰满须，晓随飞将伐单于。
<br>
<br>　　平生意气今何在，把得家书泪似珠。
<br>
<br>　　边草萧条塞雁飞，征人南望泪沾衣。
<br>
<br>　　黄尘满面长须战，白发生头未得归。
<br>
<br>　　卷334_33  「游春词」令狐楚
<br>
<br>　　高楼晓见一花开，便觉春光四面来。
<br>
<br>　　暖日晴云知次第，东风不用更相催。
<br>
<br>　　卷334_34  「汉苑行」令狐楚
<br>
<br>　　云霞五采浮天阙，梅柳千般夹御沟。
<br>
<br>　　不上黄花南北望，岂知春色满神州。
<br>
<br>　　卷334_35  「中元日赠张尊师」令狐楚
<br>
<br>　　偶来人世值中元，不献玄都永日闲。
<br>
<br>　　寂寂焚香在仙观，知师遥礼玉京山。
<br>
<br>　　卷334_36  「赴东都别牡丹」令狐楚
<br>
<br>　　十年不见小庭花，紫萼临开又别家。
<br>
<br>　　上马出门回首望，何时更得到京华。
<br>
<br>　　卷334_37  「寄礼部刘郎中」令狐楚
<br>
<br>　　一别三年在上京，仙垣终日选群英。
<br>
<br>　　除书每下皆先看，唯有刘郎无姓名。
<br>
<br>　　卷334_38  「坐中闻思帝乡有感」令狐楚
<br>
<br>　　年年不见帝乡春，白日寻思夜梦频。
<br>
<br>　　上酒忽闻吹此曲，坐中惆怅更何人。
<br>
<br>　　卷334_39  「春思寄梦得乐天」令狐楚
<br>
<br>　　花满中庭酒满樽，平明独坐到黄昏。
<br>
<br>　　春来诗思偏何处，飞过函关入鼎门。
<br>
<br>　　卷334_40  「皇城中花园讥刘白赏春不及」令狐楚
<br>
<br>　　五凤楼西花一园，低枝小树尽芳繁。
<br>
<br>　　洛阳才子何曾爱，下马贪趋广运门。
<br>
<br>　　卷334_41  「相思河」令狐楚
<br>
<br>　　谁把相思号此河，塞垣车马往来多。
<br>
<br>　　只应自古征人泪，洒向空洲作碧波。
<br>
<br>　　卷334_42  「三月晦日会李员外座中频以老大不醉见讥因有此赠」令狐楚
<br>
<br>　　三月唯残一日春，玉山倾倒白鸥驯。
<br>
<br>　　不辞便学山公醉，花下无人作主人。
<br>
<br>　　卷334_43  「赋山」令狐楚
<br>
<br>　　山。耸峻，回环。沧海上，白云间。商老深寻，
<br>
<br>　　谢公远攀。古岩泉滴滴，幽谷鸟关关。树岛西连陇塞，
<br>
<br>　　猿声南彻荆蛮。世人只向簪裾老，芳草空馀麋鹿闲。
<br>
<br>　　卷334_44  「句」令狐楚
<br>
<br>　　何日居三署，终年尾百僚。（见《定命录》）。
<br>
<br>　　移石几回敲废印，开箱何处送新图。（《春明退朝录》）。
<br>
<br>　　唯应四仲祭，使者暂悲嗟。（《宫人斜》）。
<br>
<br>　　偶逢蒲家郎，乃是葛仙客。行常乘青竹，饥即煮白石。
<br>
<br>　　腰间嫌大组，心内保尺宅。我愿从之游，深卜炼上液。
<br>
<br>　　（见《锦绣万花谷》）。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
