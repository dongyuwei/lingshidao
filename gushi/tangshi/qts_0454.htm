<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷四百五十四</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷四百五十四
<br>
<br>　　卷454_1  「六年冬暮赠崔常侍晦叔（时为河南尹）」白居易
<br>
<br>　　鬓毛霜一色，光景水争流。易过唯冬日，难销是老愁。
<br>
<br>　　香开绿蚁酒，暖拥褐绫裘。已共崔君约，尊前倒即休。
<br>
<br>　　卷454_2  「戏招诸客」白居易
<br>
<br>　　黄醅绿醑迎冬熟，绛帐红炉逐夜开。
<br>
<br>　　谁道洛中多逸客，不将书唤不曾来。
<br>
<br>　　卷454_3  「十二月二十三日作，兼呈晦叔」白居易
<br>
<br>　　案头历日虽未尽，向后唯残六七行。床下酒瓶虽不满，
<br>
<br>　　犹应醉得两三场。病身不许依年老，拙宦虚教逐日忙。
<br>
<br>　　闻健偷闲且勤饮，一杯之外莫思量。
<br>
<br>　　卷454_4  「七年元日对酒五首」白居易
<br>
<br>　　庆吊经过懒，逢迎跪拜迟。不因时节日，岂觉此身羸。
<br>
<br>　　众老忧添岁，余衰喜入春。年开第七秩，屈指几多人。
<br>
<br>　　三杯蓝尾酒，一碟胶牙饧。除却崔常侍，无人共我争。
<br>
<br>　　今朝吴与洛，相忆一欣然。梦得君知否，俱过本命年。
<br>
<br>　　同岁崔何在，同年杜又无。应无藏避处，只有且欢娱。
<br>
<br>　　卷454_5  「七年春题府厅」白居易
<br>
<br>　　潦倒守三川，因循涉四年。推诚废钩距，示耻用蒲鞭。
<br>
<br>　　以此称公事，将何销俸钱。虽非好官职，岁久亦妨贤。
<br>
<br>　　卷454_6  「早春醉吟，寄太原令狐相公、苏州刘郎中」白居易
<br>
<br>　　雪夜闲游多秉烛，花时暂出亦提壶。别来少遇新诗敌，
<br>
<br>　　老去难逢旧饮徒。大振威名降北虏，勤行惠化活东吴。
<br>
<br>　　不知歌酒腾腾兴，得似河南醉尹无。
<br>
<br>　　卷454_7  「洛下送牛相公出镇淮南」白居易
<br>
<br>　　北阙至东京，风光十六程。坐移丞相阁，春入广陵城。
<br>
<br>　　红旆拥双节，白须无一茎。万人开路看，百吏立班迎。
<br>
<br>　　阃外君弥重，尊前我亦荣。何须身自得，将相是门生。
<br>
<br>　　卷454_8  「筝」白居易
<br>
<br>　　云髻飘萧绿，花颜旖旎红。双眸剪秋水，十指剥春葱。
<br>
<br>　　楚艳为门阀，秦声是女工。甲明银Z|，柱触玉玲珑。
<br>
<br>　　猿苦啼嫌月，莺娇语bZ风。移愁来手底，送恨入弦中。
<br>
<br>　　赵瑟清相似，胡琴闹不同。慢弹回断雁，急奏转飞蓬。
<br>
<br>　　霜锵还委，冰泉咽复通。珠联千拍碎，刀截一声终。
<br>
<br>　　倚丽精神定，矜能意态融。歇时情不断，休去思无穷。
<br>
<br>　　灯下青春夜，尊前白首翁。且听应得在，老耳未多聋。
<br>
<br>　　卷454_9  「洛中春游呈诸亲友」白居易
<br>
<br>　　莫叹年将暮，须怜岁又新。府中三遇腊，洛下五逢春。
<br>
<br>　　春树花珠颗，春塘水L尘。春娃无气力，春马有精神。
<br>
<br>　　并辔鞭徐动，连盘酒慢巡。经过旧邻里，追逐好交亲。
<br>
<br>　　笑语销闲日，酣歌送老身。一生欢乐事，亦不少于人。
<br>
<br>　　卷454_10  「酬舒三员外见赠长句」白居易
<br>
<br>　　自请假来多少日，五旬光景似须臾。已判到老为狂客，
<br>
<br>　　不分当春作病夫。杨柳花飘新白雪，樱桃子缀小红珠。
<br>
<br>　　头风不敢多多饮，能酌三分相劝无。
<br>
<br>　　卷454_11  「将归一绝」白居易
<br>
<br>　　欲去公门返野扉，预思泉竹已依依。
<br>
<br>　　更怜家酝迎春熟，一瓮醍醐待我归。
<br>
<br>　　卷454_12  「罢府归旧居（自此后重授宾客归履道宅作）」白居易
<br>
<br>　　陋巷乘篮入，朱门挂印回。腰间抛组绶，缨上拂尘埃。
<br>
<br>　　屈曲闲池沼，无非手自开。青苍好竹树，亦是眼看栽。
<br>
<br>　　石片抬琴匣，松枝阁酒杯。此生终老处，昨日却归来。
<br>
<br>　　卷454_13  「睡觉偶吟」白居易
<br>
<br>　　官初罢后归来夜，天欲明前睡觉时。
<br>
<br>　　起坐思量更无事，身心安乐复谁知。
<br>
<br>　　卷454_14  「问支琴石」白居易
<br>
<br>　　疑因星陨空中落，叹被泥埋涧底沈。天上定应胜地上，
<br>
<br>　　支机未必及支琴。提携拂拭知恩否，虽不能言合有心。
<br>
<br>　　卷454_15  「自喜」白居易
<br>
<br>　　身慵难勉强，性拙易迟回。布被辰时起，柴门午后开。
<br>
<br>　　忙驱能者去，闲逐钝人来。自喜谁能会，无才胜有才。
<br>
<br>　　卷454_16  「裴常侍以题蔷薇架十八韵见示因广为三十韵以和之」白居易
<br>
<br>　　托质依高架，攒花对小堂。晚开春去后，独秀院中央。
<br>
<br>　　霁景朱明早，芳时白昼长。因天与色，丽共日争光。
<br>
<br>　　剪碧排千萼，研朱染万房。烟条涂石绿，粉蕊扑雌黄。
<br>
<br>　　根动彤云涌，枝摇赤羽翔。九微灯炫转，七宝帐荧煌。
<br>
<br>　　淑气熏行径，清阴接步廊。照梁迷藻，耀壁变雕墙。
<br>
<br>　　烂若丛然火，殷于叶得霜。胭脂含脸笑，苏合`衣香。
<br>
<br>　　浃洽濡晨露，玲珑漏夕阳。合罗排勘缬，醉晕浅深妆。
<br>
<br>　　乍见疑回面，遥看误断肠。风朝舞飞燕，雨夜泣萧娘。
<br>
<br>　　桃李惭无语，芝兰让不芳。山榴何细碎，石竹苦寻常。
<br>
<br>　　蕙惨偎栏避，莲羞映浦藏。怯教蕉叶战，妒得柳花狂。
<br>
<br>　　岂可轻嘲咏，应须痛比方。画屏风自展，绣伞盖谁张。
<br>
<br>　　翠锦挑成字，丹砂印著行。猩猩凝血点，瑟瑟蹙金匡。
<br>
<br>　　散乱萎红片，尖纤嫩紫芒。触僧飘毳褐，留妓冒罗裳。
<br>
<br>　　寡和阳春曲，多情骑省郎。缘夸美颜色，引出好文章。
<br>
<br>　　东顾辞仁里，西归入帝乡。假如君爱杀，留著莫移将。
<br>
<br>　　卷454_17  「感旧诗卷」白居易
<br>
<br>　　夜深吟罢一长吁，老泪灯前湿白须。
<br>
<br>　　二十年前旧诗卷，十人酬和九人无。
<br>
<br>　　卷454_18  「酬李二十侍郎」白居易
<br>
<br>　　笋老兰长花渐稀，衰翁相对惜芳菲。残莺著雨慵休啭，
<br>
<br>　　落絮无风凝不飞。行掇木芽供野食，坐牵萝蔓挂朝衣。
<br>
<br>　　十年分手今同醉，醉未如泥莫道归。
<br>
<br>　　卷454_19  「和梦得」白居易
<br>
<br>　　纶阁沈沈天宠命，苏台籍籍有能声。岂唯不得清文力，
<br>
<br>　　但恐空传冗吏名。郎署回翔何水部，江湖留滞谢宣城。
<br>
<br>　　所嗟非独君如此，自古才难共命争。
<br>
<br>　　卷454_20  「赠草堂宗密上人」白居易
<br>
<br>　　吾师道与佛相应，念念无为法法能。口藏宣传十二部，
<br>
<br>　　心台照耀百千灯。尽离文字非中道，长住虚空是小乘。
<br>
<br>　　少有人知菩萨行，世间只是重高僧。
<br>
<br>　　卷454_21  「喜照密闲实四上人见过」白居易
<br>
<br>　　紫袍朝士白髯翁，与俗乖疏与道通。官秩三回分洛下，
<br>
<br>　　交游一半在僧中。臭帑世界终须出，香火因缘久愿同。
<br>
<br>　　斋后将何充供养，西轩泉石北窗风。
<br>
<br>　　卷454_22  「赠皇甫六张十五李二十三宾客」白居易
<br>
<br>　　昨日三川新罢守，今年四皓尽分司。幸陪散秩闲居日，
<br>
<br>　　好是登山临水时。家未苦贫常酝酒，身虽衰病尚吟诗。
<br>
<br>　　龙门泉石香山月，早晚同游报一期。
<br>
<br>　　卷454_23  「微之敦诗晦叔相次长逝，岿然自伤，因成二绝」白居易
<br>
<br>　　并失g鸾侣，空留麋鹿身。只应嵩洛下，长作独游人。
<br>
<br>　　长夜君先去，残年我几何。秋风满衫泪，泉下故人多。
<br>
<br>　　卷454_24  「池上闲咏」白居易
<br>
<br>　　青莎台上起书楼，绿藻潭中系钓舟。日晚爱行深竹里，
<br>
<br>　　月明多上小桥头。暂尝新酒还成醉，亦出中门便当游。
<br>
<br>　　一部清商聊送老，白须萧飒管弦秋。
<br>
<br>　　卷454_25  「凉风叹」白居易
<br>
<br>　　昨夜凉风又飒然，萤飘叶坠卧床前。
<br>
<br>　　逢秋莫叹须知分，已过潘安三十年。
<br>
<br>　　卷454_26  「和高仆射罢节度让尚书授少保分司喜遂游山水之作」白居易
<br>
<br>　　暂辞八座罢双旌，便作登山临水行。能以忠贞酬重任，
<br>
<br>　　不将富贵碍高情。朱门出去簪缨从，绛帐归来歌吹迎。
<br>
<br>　　鞍辔闹装光满马，何人信道是书生。
<br>
<br>　　卷454_27  「送考功崔郎中赴阙」白居易
<br>
<br>　　称意新官又少年，秋凉身健好朝天。
<br>
<br>　　青云上了无多路，却要徐驱稳著鞭。
<br>
<br>　　卷454_28  「重修香山寺毕，题二十二韵以纪之」白居易
<br>
<br>　　阙塞龙门口，o园鹫岭头。曾随减劫坏，今遇胜缘修。
<br>
<br>　　再莹新金刹，重装旧石楼。病僧皆引起，忙客亦淹留。
<br>
<br>　　四望穷沙界，孤标出赡州。地图铺洛邑，天柱倚崧丘。
<br>
<br>　　两面苍苍岸，中心瑟瑟流。波翻八滩雪，堰护一潭油。
<br>
<br>　　台殿朝弥丽，房廊夜更幽。千花高下塔，一叶往来舟。
<br>
<br>　　岫合云初吐，林开雾半收。静闻樵子语，远听棹郎讴。
<br>
<br>　　官散殊无事，身闲甚自由。吟来携笔砚，宿去抱衾n.
<br>
<br>　　霁月当窗白，凉风满簟秋。烟香封药灶，泉冷洗茶瓯。
<br>
<br>　　南祖心应学，西方社可投。先宜知止足，次要悟浮休。
<br>
<br>　　觉路随方乐，迷涂到老愁。须除爱名障，莫作恋家囚。
<br>
<br>　　便合穷年住，何言竟日游。可怜终老地，此是我菟裘。
<br>
<br>　　卷454_29  「送杨八给事赴常州」白居易
<br>
<br>　　无嗟别青琐，且喜拥朱轮。五十得三品，百千无一人。
<br>
<br>　　须勤念黎庶，莫苦忆交亲。此外无过醉，毗陵何限春。
<br>
<br>　　卷454_30  「闻歌者唱微之诗」白居易
<br>
<br>　　新诗绝笔声名歇，旧卷生尘箧笥深。
<br>
<br>　　时向歌中闻一句，未容倾耳已伤心。
<br>
<br>　　卷454_31  「醉送李二十常侍赴镇浙东」白居易
<br>
<br>　　靖安客舍花枝下，共脱青衫典浊醪。今日洛桥还醉别，
<br>
<br>　　金杯翻污麒麟袍。喧阗夙驾君脂辖，酩酊离筵我藉糟。
<br>
<br>　　好去商山紫芝伴，珊瑚鞭动马头高。
<br>
<br>　　卷454_32  「醉别程秀才」白居易
<br>
<br>　　五度龙门点额回，却缘多艺复多才。贫泥客路黏难出，
<br>
<br>　　愁锁乡心掣不开。何必更游京国去，不如且入醉乡来。
<br>
<br>　　吴弦楚调潇湘弄，为我殷勤送一杯。
<br>
<br>　　卷454_33  「自咏」白居易
<br>
<br>　　白衣居士紫芝仙，半醉行歌半坐禅。今日维摩兼饮酒，
<br>
<br>　　当时绮季不请钱。等闲池上留宾客，随事灯前有管弦。
<br>
<br>　　但问此身销得否，分司气味不论年。
<br>
<br>　　卷454_34  「把酒思闲事二首」白居易
<br>
<br>　　把酒思闲事，春愁谁最深。乞钱羁客面，落第举人心。
<br>
<br>　　月下低眉立，灯前抱膝吟。凭君劝一醉，胜与万黄金。
<br>
<br>　　把酒思闲事，春娇何处多。试鞍新白马，弄镜小青娥。
<br>
<br>　　掌上初教舞，花前欲按歌。凭君劝一醉，劝了问如何。
<br>
<br>　　卷454_35  「衰荷」白居易
<br>
<br>　　白露凋花花不残，凉风吹叶叶初乾。
<br>
<br>　　无人解爱萧条境，更绕衰丛一匝看。
<br>
<br>　　卷454_36  「池上送考功崔郎中，兼别房窦二妓」白居易
<br>
<br>　　文昌列宿征还日，洛浦行云放散时。
<br>
<br>　　g鹭上天花逐水，无因再会白家池。
<br>
<br>　　卷454_37  「自问」白居易
<br>
<br>　　依仁台废悲风晚，履信池荒宿草春。
<br>
<br>　　自问老身骑马出，洛阳城里觅何人。
<br>
<br>　　卷454_38  「送陈许高仆射赴镇」白居易
<br>
<br>　　敦诗说礼中军帅，重士轻财大丈夫。常与师徒同苦乐，
<br>
<br>　　不教亲故隔荣枯。花钿坐绕黄金印，丝管行随白玉壶。
<br>
<br>　　商皓老狂唯爱醉，时时能寄酒钱无。
<br>
<br>　　卷454_39  「青毡帐二十韵」白居易
<br>
<br>　　合聚千羊毳，施张百子。骨盘边柳健，色染塞蓝鲜。
<br>
<br>　　北制因戎创，南移逐虏迁。汰风吹不动，御雨湿弥坚。
<br>
<br>　　有顶中央耸，无隅四向圆。傍通门豁尔，内密气温然。
<br>
<br>　　远别关山外，初安庭户前。影孤明月夜，价重苦寒年。
<br>
<br>　　软暖围毡毯，枪束管弦。最宜霜后地，偏称雪中天。
<br>
<br>　　侧置低歌座，平铺小舞筵。闲多揭帘入，醉便拥袍眠。
<br>
<br>　　铁檠移灯背，银囊带火悬。深藏晓兰焰，暗贮宿香烟。
<br>
<br>　　兽炭休亲近，狐裘可弃捐。砚温融冻墨，瓶暖变春泉。
<br>
<br>　　蕙帐徒招隐，茅庵浪坐禅。贫僧应叹羡，寒士定留连。
<br>
<br>　　客宾于中接，儿孙向后传。王家夸旧物，未及此青毡。
<br>
<br>　　卷454_40  「答梦得秋日书怀见寄」白居易
<br>
<br>　　幸免非常病，甘当本分衰。眼昏灯最觉，腰瘦带先知。
<br>
<br>　　树叶霜红日，髭须雪白时。悲愁缘欲老，老过却无悲。
<br>
<br>　　卷454_41  「同诸客题于家公主旧宅」白居易
<br>
<br>　　平阳旧宅少人游，应是游人到即愁。布谷鸟啼桃李院，
<br>
<br>　　络丝虫怨凤凰楼。台倾滑石犹残砌，帘断珍珠不满钩。
<br>
<br>　　闻道至今萧史在，髭须雪白向明州。
<br>
<br>　　卷454_42  「答梦得八月十五日夜玩月见寄」白居易
<br>
<br>　　南国碧云客，东京白首翁。松江初有月，伊水正无风。
<br>
<br>　　远思两乡断，清光千里同。不知娃馆上，何似石楼中。
<br>
<br>　　卷454_43  「初冬早起寄梦得」白居易
<br>
<br>　　起戴乌纱帽，行披白布裘。炉温先暖酒，手冷未梳头。
<br>
<br>　　早起烟霜白，初寒鸟雀愁。诗成遣谁和，还是寄苏州。
<br>
<br>　　卷454_44  「秋夜听高调凉州」白居易
<br>
<br>　　楼上金风声渐紧，月中银字韵初调。
<br>
<br>　　促张弦柱吹高管，一曲凉州入寥。
<br>
<br>　　卷454_45  「香山寺二绝」白居易
<br>
<br>　　空山寂静老夫闲，伴鸟随云往复还。
<br>
<br>　　家酝满瓶书满架，半移生计入香山。
<br>
<br>　　爱风岩上攀松盖，恋月潭边坐石棱。
<br>
<br>　　且共云泉结缘境，他生当作此山僧。
<br>
<br>　　卷454_46  「送舒著作重授省郎赴阙」白居易
<br>
<br>　　三岁相依在洛都，游花宴月饱欢娱。惜别笙歌多怨咽，
<br>
<br>　　愿留轩盖少踟蹰。剑磨光彩依前出，鹏举风云逐后驱。
<br>
<br>　　从此求闲应不得，更能重醉白家无。
<br>
<br>　　卷454_47  「同诸客嘲雪中马上妓」白居易
<br>
<br>　　珊瑚鞭马踟蹰，引手低蛾索一盂。腰为逆风成弱柳，
<br>
<br>　　面因冲冷作凝酥。银篦稳d乌罗帽，花b宜乘叱拨驹。
<br>
<br>　　雪里君看何所似，王昭君妹写真图。
<br>
<br>　　卷454_48  「喜刘苏州恩赐金紫，遥想贺宴，以诗庆之」白居易
<br>
<br>　　海内姑苏太守贤，恩加章绶岂徒然。贺宾喜色欺杯酒，
<br>
<br>　　醉妓欢声遏管弦。鱼葺鳞光照地，鹘衔瑞带势冲天。
<br>
<br>　　莫嫌鬓上些些白，金紫由来称长年。
<br>
<br>　　卷454_49  「蓝田刘明府携酌相过与皇甫郎中卯时同饮醉后赠之」白居易
<br>
<br>　　腊月九日暖寒客，卯时十分空腹杯。玄晏舞狂乌帽落，
<br>
<br>　　蓝田醉倒玉山颓。貌偷花色老暂去，歌蹋柳枝春暗来。
<br>
<br>　　不为刘家贤圣物，愁翁笑口大难开。
<br>
<br>　　卷454_50  「刘苏州以华亭一鹤远寄，以诗谢之」白居易
<br>
<br>　　老鹤风姿异，衰翁诗思深。素毛如我鬓，丹顶似君心。
<br>
<br>　　松际雪相映，鸡群尘不侵。殷勤远来意，一只重千金。
<br>
<br>　　卷454_51  「早春忆苏州寄梦得」白居易
<br>
<br>　　吴苑四时风景好，就中偏好是春天。霞光曙后殷于火，
<br>
<br>　　水色晴来嫩似烟。士女笙歌宜月下，使君金紫称花前。
<br>
<br>　　诚知欢乐堪留恋，其奈离乡已四年。
<br>
<br>　　卷454_52  「尝新酒忆晦叔二首」白居易
<br>
<br>　　尊里看无色，杯中动有光。自君抛我去，此物共谁尝。
<br>
<br>　　世上强欺弱，人间醉胜醒。自君抛我去，此语更谁听。
<br>
<br>　　卷454_53  「负春」白居易
<br>
<br>　　病来道士教调气，老去山僧劝坐禅。
<br>
<br>　　孤负春风杨柳曲，去年断酒到今年。
<br>
<br>　　卷454_54  「池上闲吟二首」白居易
<br>
<br>　　高卧闲行自在身，池边六见柳条新。幸逢尧舜无为日，
<br>
<br>　　得作羲皇向上人。四皓再除犹且健，三州罢守未全贫。
<br>
<br>　　莫愁客到无供给，家酝香浓野菜春。
<br>
<br>　　非庄非宅非兰若，竹树池亭十亩馀。非道非僧非俗吏，
<br>
<br>　　褐裘乌帽闭门居。梦游信意宁殊蝶，心乐身闲便是鱼。
<br>
<br>　　虽未定知生与死，其间胜负两何如。
<br>
<br>　　卷454_55  「早春招张宾客」白居易
<br>
<br>　　久雨初晴天气新，风烟草树尽欣欣。虽当冷落衰残日，
<br>
<br>　　还有阳和暖活身。池色溶溶蓝染水，花光焰焰火烧春。
<br>
<br>　　商山老伴相收拾，不用随他年少人。
<br>
<br>　　卷454_56  「营闲事」白居易
<br>
<br>　　自笑营闲事，从朝到日斜。浇畦引泉脉，扫径避兰芽。
<br>
<br>　　暖变墙衣色，晴催木笔花。桃根知酒渴，晚送一瓯茶。
<br>
<br>　　卷454_57  「感春」白居易
<br>
<br>　　老思不禁春，风光照眼新。花房红鸟觜，池浪碧鱼鳞。
<br>
<br>　　倚棹谁为伴，持杯自问身。心情多少在，六十二三人。
<br>
<br>　　卷454_58  「春池上戏赠李郎中」白居易
<br>
<br>　　满池春水何人爱，唯我回看指似君。
<br>
<br>　　直似道缎轮色，与君南宅染罗裙。
<br>
<br>　　卷454_59  「玩半开花赠皇甫郎中（八年寒食日池东小楼上作）」白居易
<br>
<br>　　勿讶春来晚，无嫌花发迟。人怜全盛日，我爱半开时。
<br>
<br>　　紫蜡黏为蒂，红苏点作蕤。成都新夹缬，梁汉碎胭脂。
<br>
<br>　　树杪真珠颗，墙头小女儿。浅深妆驳落，高下火参差。
<br>
<br>　　蝶戏争香朵，莺啼选稳枝。好教郎作伴，合共酒相随。
<br>
<br>　　醉玩无胜此，狂嘲更让谁。犹残少年兴，不似老人诗。
<br>
<br>　　西日凭轻照，东风莫杀吹。明朝应烂漫，后夜更离披。
<br>
<br>　　林下遥相忆，尊前暗有期。衔杯嚼蕊思，唯我与君知。
<br>
<br>　　卷454_60  「池边」白居易
<br>
<br>　　柳老香丝宛，荷新钿扇圆。残春深树里，斜日小楼前。
<br>
<br>　　醉遣收杯杓，闲听理管弦。池边更无事，看补采莲船。
<br>
<br>　　卷454_61  「家酿新熟每尝辄醉妻侄等劝令少饮因成长句以谕之」白居易
<br>
<br>　　君应怪我朝朝饮，不说向君君不知。身上幸无疼痛处，
<br>
<br>　　瓮头正是撇尝时。刘妻劝谏夫休醉，王侄分疏叔不痴。
<br>
<br>　　六十三翁头雪白，假如醒黠欲何为。
<br>
<br>　　卷454_62  「送常秀才下第东归」白居易
<br>
<br>　　东归多旅恨，西上少知音。寒食看花眼，春风落日心。
<br>
<br>　　百忧当二月，一醉直千金。到处公卿席，无辞酒\深。
<br>
<br>　　卷454_63  「且游」白居易
<br>
<br>　　手里一杯满，心中百事休。春应唯仰醉，老更不禁愁。
<br>
<br>　　弄水回船尾，寻花信马头。眼看筋力减，游得且须游。
<br>
<br>　　卷454_64  「题王家庄临水柳亭」白居易
<br>
<br>　　弱柳缘堤种，虚亭压水开。条疑逐风去，波欲上阶来。
<br>
<br>　　翠羽偷鱼入，红腰学舞回。春愁正无绪，争不尽残杯。
<br>
<br>　　卷454_65  「题令狐家木兰花」白居易
<br>
<br>　　腻如玉指涂朱粉，光似金刀剪紫霞。
<br>
<br>　　从此时时春梦里，应添一树女郎花。
<br>
<br>　　卷454_66  「拜表回闲游」白居易
<br>
<br>　　玉金章紫花绶，衫藤带白纶巾。晨兴拜表称朝士，
<br>
<br>　　晚出游山作野人。达磨传心令息念，玄元留意遣同尘。
<br>
<br>　　八关净戒斋销日，一曲狂歌醉送春。酒肆法堂方丈室，
<br>
<br>　　其间岂是两般身。
<br>
<br>　　卷454_67  「西街渠中，种莲垒石，颇有幽致，偶题小楼」白居易
<br>
<br>　　朱槛低墙上，清流小阁前。雇人栽菡萏，买石造潺。
<br>
<br>　　影落江心月，声移谷口泉。闲看卷帘坐，醉听掩窗眠。
<br>
<br>　　路笑淘官水，家愁费料钱。是非君莫问，一对一然。
<br>
<br>　　卷454_68  「晚春闲居杨工部寄诗、杨常州寄茶同到因以长句答之」白居易
<br>
<br>　　宿酲寂寞眠初起，春意阑珊日又斜。劝我加餐因早笋，
<br>
<br>　　恨人休醉是残花。闲吟工部新来句，渴饮毗陵远到茶。
<br>
<br>　　兄弟东西官职冷，门前车马向谁家。
<br>
<br>　　卷454_69  「玉泉寺南三里涧下多深红踯躅繁艳殊常感惜题诗以示游者」白居易
<br>
<br>　　玉泉南涧花奇怪，不似花丛似火堆。今日多情唯我到，
<br>
<br>　　每年无故为谁开。宁辞辛苦行三里，更与留连饮两杯。
<br>
<br>　　犹有一般辜负事，不将歌舞管弦来。
<br>
<br>　　卷454_70  「早服云母散」白居易
<br>
<br>　　晓服云英漱井华，寥然身若在烟霞。药销日晏三匙饭，
<br>
<br>　　酒渴春深一碗茶。每夜坐禅观水月，有时行醉玩风花。
<br>
<br>　　净名事理人难解，身不出家心出家。
<br>
<br>　　卷454_71  「三月晦日晚闻鸟声」白居易
<br>
<br>　　晚来林鸟语殷勤，似惜风光说向人。遣脱破袍劳报暖，
<br>
<br>　　催沽美酒敢辞贫。声声劝醉应须醉，一岁唯残半日春。
<br>
<br>　　卷454_72  「早夏游平原回」白居易
<br>
<br>　　夏早日初长，南风草木香。肩舆颇平稳，涧路甚清凉。
<br>
<br>　　紫蕨行看采，青梅旋摘尝。疗饥兼解渴，一\冷云浆。
<br>
<br>　　卷454_73  「宿天竺寺回」白居易
<br>
<br>　　野寺经三宿，都城复一还。家仍念婚嫁，身尚系官班。
<br>
<br>　　萧洒秋临水，沉吟晚下山。长闲犹未得，逐日且偷闲。
<br>
<br>　　卷454_74  「侍中晋公欲到东洛先蒙书问期宿龙门思往感今辄献长句」白居易
<br>
<br>　　昔蒙兴化池头送，今许龙门潭上期。聚散但惭长见念，
<br>
<br>　　荣枯安敢道相思。功成名遂来虽久，云卧山游去未迟。
<br>
<br>　　闻说风情筋力在，只如初破蔡州时。
<br>
<br>　　卷454_75  「奉和晋公侍中蒙除留守行及洛师感悦发中斐然成咏之作」白居易
<br>
<br>　　鸾凤翱翔在寥廓，貂蝉萧洒出埃尘。致成尧舜升平代，
<br>
<br>　　收得夔龙强健身。抛掷功名还史册，分张欢乐与交亲。
<br>
<br>　　商山老皓虽休去，终是留侯门下人。
<br>
<br>　　卷454_76  「送刘五司马赴任硖州兼寄崔使君」白居易
<br>
<br>　　位下才高多怨天，刘兄道胜独恬然。贫于扬子两三倍，
<br>
<br>　　老过荣公六七年。笔砚莫抛留压案，箪瓢从陋也销钱。
<br>
<br>　　郡丞自合当优礼，何况夷陵太守贤。
<br>
<br>　　卷454_77  「菩提寺上方晚眺」白居易
<br>
<br>　　楼阁高低树浅深，山光水色暝沉沉。嵩烟半卷青绡幕，
<br>
<br>　　伊浪平铺绿绮衾。飞鸟灭时宜极目，远风来处好开襟。
<br>
<br>　　谁知不离簪缨内，长得逍遥自在心。
<br>
<br>　　卷454_78  「杨柳枝词八首」白居易
<br>
<br>　　六么水调家家唱，白雪梅花处处吹。
<br>
<br>　　古歌旧曲君休听，听取新翻杨柳枝。
<br>
<br>　　陶令门前四五树，亚夫营里百千条。
<br>
<br>　　何似东都正二月，黄金枝映洛阳桥。
<br>
<br>　　依依复青青，句引春风无限情。
<br>
<br>　　白雪花繁空扑地，绿丝条弱不胜莺。
<br>
<br>　　红板江桥青酒旗，馆娃宫暖日斜时。
<br>
<br>　　可怜雨歇东风定，万树千条各自垂。
<br>
<br>　　苏州杨柳任君夸，更有钱唐胜馆娃。
<br>
<br>　　若解多情寻小小，绿杨深处是苏家。
<br>
<br>　　苏家小女旧知名，杨柳风前别有情。
<br>
<br>　　剥条盘作银环样，卷叶吹为玉笛声。
<br>
<br>　　叶含浓露如啼眼，枝袅轻风似舞腰。
<br>
<br>　　小树不禁攀折苦，乞君留取两三条。
<br>
<br>　　人言柳叶似愁眉，更有愁肠似柳丝。
<br>
<br>　　柳丝挽断肠牵断，彼此应无续得期。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
