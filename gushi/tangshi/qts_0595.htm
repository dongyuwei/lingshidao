<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷五百九十五</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷五百九十五
<br>
<br>　　卷595_1  「早春山行」于武陵
<br>
<br>　　江草暖初绿，雁行皆北飞。异乡那久客，野鸟尚思归。
<br>
<br>　　十载过如梦，素心应已违。行行家渐远，更苦得书稀。
<br>
<br>　　卷595_2  「宿友生林居因怀贾区」于武陵
<br>
<br>　　绕屋树森森，多栖紫阁禽。暂过当永夜，微得话前心。
<br>
<br>　　入楚行应远，经湘恨必深。那堪对寒烛，更赋别离吟。
<br>
<br>　　卷595_3  「赠卖松人」于武陵
<br>
<br>　　入市虽求利，怜君意独真。苯寒涧树，卖与翠楼人。
<br>
<br>　　瘦叶几经雪，淡花应少春。长安重桃李，徒染六街尘。
<br>
<br>　　卷595_4  「友人南游不回因而有寄」于武陵
<br>
<br>　　相思春树绿，千里亦依依。杜月频满，潇湘人未归。
<br>
<br>　　桂花风半落，烟草蝶双飞。一别无消息，水南车迹稀。
<br>
<br>　　卷595_5  「送县董明府之任」于武陵
<br>
<br>　　南北行已久，怜君知苦辛。万家同草木，三载得阳春。
<br>
<br>　　东道听游子，夷门歌主人。空持语相送，应怪不沾巾。
<br>
<br>　　卷595_6  「山上树」于武陵
<br>
<br>　　日暖上山路，鸟啼知已春。忽逢幽隐处，如见独醒人。
<br>
<br>　　石冷开常晚，风多落亦频。樵夫应不识，岁久伐为薪。
<br>
<br>　　卷595_7  「长信宫二首」于武陵
<br>
<br>　　簟凉秋气初，长信恨何如。拂黛月生指，解鬟云满梳。
<br>
<br>　　一从悲画扇，几度泣前鱼。坐听南宫乐，凉风摇翠裾。
<br>
<br>　　一失辇前恩，绮罗生暗尘。惟应深夜月，独伴向隅人。
<br>
<br>　　长信翠蛾老，昭阳红粉新。君心似秋节，不使草长春。
<br>
<br>　　卷595_8  「洛阳道」于武陵
<br>
<br>　　浮世若浮云，千回故复新。旋添青草冢，更有白头人。
<br>
<br>　　岁暮容将老，雪晴山欲春。行行车与马，不尽洛阳尘。
<br>
<br>　　卷595_9  「东门路」于武陵
<br>
<br>　　东门车马路，此路在浮沉。白日若不落，红尘应更深。
<br>
<br>　　从来名利地，皆起是非心。所以青青草，年年生汉阴。
<br>
<br>　　卷595_10  「江楼春望」于武陵
<br>
<br>　　楼下长江路，舟车昼不闲。鸟声非故国，春色是他山。
<br>
<br>　　一望云复水，几重河与关。愁心随落日，万里各西还。
<br>
<br>　　卷595_11  「洛中晴望」于武陵
<br>
<br>　　九陌尽风尘，嚣嚣昼复昏。古今人不断，南北路长存。
<br>
<br>　　叶落上阳树，草衰金谷园。乱鸦归未已，残日半前轩。
<br>
<br>　　卷595_12  「西归」于武陵
<br>
<br>　　不系与舟闲，悠悠吴楚间。羞将新白发，却到旧青山。
<br>
<br>　　一叶忽离树，几人同入关。长安家尚在，秋至又西还。
<br>
<br>　　卷595_13  「南游」于武陵
<br>
<br>　　穷秋几日雨，处处生苍苔。旧国寄书后，凉天方雁来。
<br>
<br>　　露繁山草湿，洲暖水花开。去尽同行客，一帆犹未回。
<br>
<br>　　卷595_14  「南游有感」于武陵
<br>
<br>　　杜陵无厚业，不得驻车轮。重到曾游处，多非旧主人。
<br>
<br>　　东风千岭树，西日一洲O.又渡湘江去，湘江水复春。
<br>
<br>　　卷595_15  「夜泊湘江」于武陵
<br>
<br>　　北风吹楚树，此地独先秋。何事屈原恨，不随湘水流。
<br>
<br>　　凉天生片月，竟夕伴孤舟。一作南行客，无成空白头。
<br>
<br>　　卷595_16  「客中」于武陵
<br>
<br>　　楚人歌竹枝，游子泪沾衣。异国久为客，寒宵频梦归。
<br>
<br>　　一封书未返，千树叶皆飞。南过洞庭水，更应消息稀。
<br>
<br>　　卷595_17  「夜寻僧不遇（一作夜寻僧，僧游山未归）」于武陵
<br>
<br>　　数歇度烟水，渐非尘俗间。泉声入秋寺，月色遍寒山。
<br>
<br>　　石路几回雪，竹房犹闭关。不知双树客，何处与云闲。
<br>
<br>　　卷595_18  「访道者不遇（一作访僧不遇）」于武陵
<br>
<br>　　人间惟此路，长得绿苔衣。及户无行迹，游方应未归。
<br>
<br>　　平生无限事，到此尽知非。独倚松门久，阴云昏翠微。
<br>
<br>　　卷595_19  「赠王隐者山居（一作赠隐者）」于武陵
<br>
<br>　　石室扫无尘，人寰与此分。飞来南浦树，半是华山云。
<br>
<br>　　浮世几多事，先生应不闻。寒山满西日，空照雁成群。
<br>
<br>　　卷595_20  「寄北客」于武陵
<br>
<br>　　穷边足风惨，何处醉楼台。家去几千里，月圆十二回。
<br>
<br>　　寒阡随日远，雪路向城开。游子久无信，年年空雁来。
<br>
<br>　　卷595_21  「寄友人」于武陵
<br>
<br>　　长安清渭东，游子迹重重。此去红尘路，难寻君马踪。
<br>
<br>　　昔时轻一别，渐老贵相逢。应恋嵩阳住，嵩阳饶古松。
<br>
<br>　　卷595_22  「夜与故人别」于武陵
<br>
<br>　　白日去难驻，故人非旧容。今宵一别后，何处更相逢。
<br>
<br>　　过楚水千里，到秦山几重。语来天又晓，月落满城钟。
<br>
<br>　　卷595_23  「别故人」于武陵
<br>
<br>　　行子与秋叶，各随南北风。虽非千里别，还阻一宵同。
<br>
<br>　　过尽少年日，尚如长转蓬。犹为布衣客，羞入故关中。
<br>
<br>　　卷595_24  「送客东归」于武陵
<br>
<br>　　一听游子歌，秋计觉蹉跎。四海少平地，百川无定波。
<br>
<br>　　共惊年已暮，俱向客中多。又驾征轮去，东归事若何。
<br>
<br>　　卷595_25  「过侯王故第」于武陵
<br>
<br>　　过此一酸辛，行人泪有痕。独残新碧树，犹拥旧朱门。
<br>
<br>　　歌歇云初散，檐空燕尚存。不知弹铗客，何处感新恩。
<br>
<br>　　卷595_26  「孤云」于武陵
<br>
<br>　　南北各万里，有云心更闲。因风离海上，伴月到人间。
<br>
<br>　　洛浦少高树，长安无旧山。裴回不可驻，漠漠又空还。
<br>
<br>　　卷595_27  「远水」于武陵
<br>
<br>　　悔作望南浦，望中生远愁。因知人易老，为有水东流。
<br>
<br>　　欲附故乡信，不逢归客舟。萋萋两岸草，又度一年秋。
<br>
<br>　　卷595_28  「咏蝉（一作客中闻早蝉）」于武陵
<br>
<br>　　江头一声起，芳岁已难留。听此高林上，遥知故国秋。
<br>
<br>　　应催风落叶，似劝客回舟。不是新蝉苦，年年自有愁。
<br>
<br>　　卷595_29  「感情」于武陵
<br>
<br>　　青山长寂寞，南望独高歌。四海故人尽，九原新垄多。
<br>
<br>　　西沉浮世日，东注逝川波。不使年华驻，此生能几何。
<br>
<br>　　卷595_30  「早春日山居寄城郭知己」于武陵
<br>
<br>　　阳和潜发荡寒阴，便使川原景象新。入户风泉声沥沥，
<br>
<br>　　当轩云岫色沈沈。残云带雨轻飘雪，嫩柳含烟小绽金。
<br>
<br>　　虽有眼前诗酒兴，遨游争得称闲心。
<br>
<br>　　卷595_31  「劝酒」于武陵
<br>
<br>　　劝君金屈卮，满酌不须辞。花发多风雨，人生足别离。
<br>
<br>　　卷595_32  「感怀（一作感情，以下一本俱作于邺诗）」于武陵
<br>
<br>　　东风吹草色，空使客蹉跎。不设太平险，更应游子多。
<br>
<br>　　几伤行处泪，一曲醉中歌。尽向青门外，东随渭水波。
<br>
<br>　　卷595_33  「友人亭松」于武陵
<br>
<br>　　俯仰不能去，如逢旧友同。曾因春雪散，见在华山中。
<br>
<br>　　何处有明月，访君听远风。相将归未得，各占石岩东。
<br>
<br>　　卷595_34  「游中梁山」于武陵
<br>
<br>　　僻地好泉石，何人曾陆沈。不知青嶂外，更有白云深。
<br>
<br>　　因此见乔木，几回思旧林。殷勤猿与鸟，惟我独何心。
<br>
<br>　　卷595_35  「寻山」于武陵
<br>
<br>　　到此绝车轮，萋萋草树春。青山如有利，白石亦成尘。
<br>
<br>　　水阔应无路，松深不见人。如知巢与许，千载迹犹新。
<br>
<br>　　卷595_36  「宿江口」于武陵
<br>
<br>　　南渡人来绝，喧喧雁满沙。自生江上月，长有客思家。
<br>
<br>　　半夜下霜岸，北风吹荻花。自惊归梦断，不得到天涯。
<br>
<br>　　卷595_37  「秋夜达萧关」于武陵
<br>
<br>　　扰扰浮梁路，人忙月自闲。去年为塞客，今夜宿萧关。
<br>
<br>　　辞国几经岁，望乡空见山。不知江叶下，又作布衣还。
<br>
<br>　　卷595_38  「斜谷道」于武陵
<br>
<br>　　乱峰连叠嶂，千里绿峨峨。蜀国路如此，游人车亦过。
<br>
<br>　　远烟当叶敛，骤雨逐风多。独忆紫芝叟，临风歌旧歌。
<br>
<br>　　卷595_39  「过百牢关贻舟中者」于武陵
<br>
<br>　　蜀国少平地，方思京洛间。远为千里客，来度百牢关。
<br>
<br>　　帆影清江水，铃声碧草山。不因名与利，尔我各应闲。
<br>
<br>　　卷595_40  「客中览镜」于武陵
<br>
<br>　　何当开此镜，即见发如丝。白日急于水，一年能几时。
<br>
<br>　　每逢芳草处，长返故园迟。所以多为客，蹉跎欲怨谁。
<br>
<br>　　卷595_41  「长安逢隐者」于武陵
<br>
<br>　　征车千里至，碾遍六街尘。向此有营地，忽逢无事人。
<br>
<br>　　昔时颜未改，浮世路多新。且脱衣沽酒，终南山欲春。
<br>
<br>　　卷595_42  「与僧话旧」于武陵
<br>
<br>　　草堂前有山，一见一相宽。处世贵僧静，青松因岁寒。
<br>
<br>　　他山逢旧侣，尽日话长安。所以闲行迹，千回绕药栏。
<br>
<br>　　卷595_43  「赠王道士」于武陵
<br>
<br>　　日日市朝路，何时无苦辛。不随丹灶客，终作白头人。
<br>
<br>　　浮世度千载，桃源方一春。归来华表上，应笑北邙尘。
<br>
<br>　　卷595_44  「匣中琴」于武陵
<br>
<br>　　世人无正心，虫网匣中琴。何以经时废，非为娱耳音。
<br>
<br>　　独令高韵在，谁感隙尘深。应是南风曲，声声不合今。
<br>
<br>　　卷595_45  「过洛阳城」于武陵
<br>
<br>　　古来利与名，俱在洛阳城。九陌鼓初起，万车轮已行。
<br>
<br>　　周秦时几变，伊洛水犹清。二月中桥路，鸟啼春草生。
<br>
<br>　　卷595_46  「望月（一作客中月）」于武陵
<br>
<br>　　离家凡几宵，一望一寥寥。新魄又将满，故乡应渐遥。
<br>
<br>　　独临彭蠡水，远忆洛阳桥。更有乘舟客，凄然亦驻桡。
<br>
<br>　　卷595_47  「王将军宅夜听歌」于武陵
<br>
<br>　　朱槛满明月，美人歌落梅。忽惊尘起处，疑有凤飞来。
<br>
<br>　　一曲听初彻，几年愁暂开。东南正云雨，不得见阳台。
<br>
<br>　　卷595_48  「长信宫」于武陵
<br>
<br>　　莫问古宫名，古宫空有城。惟应东去水，不改旧时声。
<br>
<br>　　卷595_49  「高楼」于武陵
<br>
<br>　　远天明月出，照此谁家楼。上有罗衣裳，凉风吹不休。
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
