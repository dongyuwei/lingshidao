<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../../style.css"><title>古诗库：全唐诗卷八百一十一</title>
<meta name="GENERATOR" content="Microsoft FrontPage 3.0">

</head>
<body><script language="javascript" src="../../search.js"></script>
<center><input type="button" value="本页内部搜索" onclick="gofind()"></center>
<p><div align="left">

　　　　　　　　　　　　　　卷八百一十一
<br>
<br>　　卷811_1  「归山作」护国
<br>
<br>　　喧静各有路，偶随心所安。纵然在朝市，终不忘林峦。
<br>
<br>　　四皓将拂衣，二疏能挂冠。窗前隐逸传，每日三时看。
<br>
<br>　　靳尚那可论，屈原亦可叹。至今黄泉下，名及青云端。
<br>
<br>　　松牖见初月，花间礼古坛。何处论心怀，世上空漫漫。
<br>
<br>　　卷811_2  「题醴陵玉仙观歌（一作灵一诗）」护国
<br>
<br>　　王乔一去空仙观，白云至今凝不散。星垣松殿几千秋，
<br>
<br>　　往往笙歌下天半。瀑布西行过石桥，黄精采根还采苗。
<br>
<br>　　路逢一人擎药碗，松花夜雨风吹满。自言家住在东坡，
<br>
<br>　　白犬相随邀我过。南山石上有棋局，曾使樵夫烂斧柯。
<br>
<br>　　卷811_3  「访云母山僧」护国
<br>
<br>　　森然古岩里，净行一番僧。松下滤寒水，佛前挑夜灯。
<br>
<br>　　莲花国土异，贝叶梵书能。想到空王境，无心问爱憎。
<br>
<br>　　卷811_4  「题王班水亭」护国
<br>
<br>　　湖上见秋色，旷然如尔怀。岂惟欢陇亩，兼亦外形骸。
<br>
<br>　　待月归山寺，弹琴坐暝斋。布衣闲自贵，何用谒天阶。
<br>
<br>　　卷811_5  「山中寄王员外」护国
<br>
<br>　　为问幽兰桂，空山复若何。芬芳终有分，采折更谁过。
<br>
<br>　　望在轩阶近，恩沾雨露多。移居傥得地，长愿接琼柯。
<br>
<br>　　卷811_6  「许州郑使君孩子（一作法振诗）」护国
<br>
<br>　　毛骨贵天生，肌肤片玉明。见人空解笑，弄物不知名。
<br>
<br>　　国器嗟犹小，门风望益清。抱来芳树下，时引凤雏声。
<br>
<br>　　卷811_7  「怆故人旧居」护国
<br>
<br>　　惆怅至日暮，寒鸦啼树林。破阶苔色厚，残壁雨痕深。
<br>
<br>　　命与时不遇，福为祸所侵。空馀行径在，令我叹人吟。
<br>
<br>　　卷811_8  「逢灵道士」护国
<br>
<br>　　浮丘山上见黄冠，松柏森森登古坛。一茎青竹以为杖，
<br>
<br>　　数颗仙桃仍未餐。长安市里仍卖卜，武陵溪畔每烧丹。
<br>
<br>　　缩地往来无定所，花源到处路漫漫。
<br>
<br>　　卷811_9  「别盛安」护国
<br>
<br>　　情人取次几淹留，别后南州与北州。月色为怜今夜客，
<br>
<br>　　砧声那似去年秋。欲除豺虎论三略，莫对云山咏四愁。
<br>
<br>　　亲故相逢且借问，古来无种是王侯。
<br>
<br>　　卷811_10  「伤蔡处士」护国
<br>
<br>　　箧中遗草是琅\，对此空令洒泪看。三径尚馀行迹在，
<br>
<br>　　数萤犹是映书残。晨光不借泉门晓，暝色唯添陇树寒。
<br>
<br>　　欲问皇天天更远，有才无命说应难。
<br>
<br>　　卷811_11  「临川道中」护国
<br>
<br>　　出谷入谷路回转，秋风已至归期晚。
<br>
<br>　　举头何处望来踪，万仞千山鸟飞远。
<br>
<br>　　卷811_12  「赠张驸马斑竹柱杖」护国
<br>
<br>　　此君与我在云溪，劲节奇文胜杖藜。
<br>
<br>　　为有岁寒堪赠远，玉阶行处愿提携。
<br>
<br>　　卷811_13  「病愈寄友」法振
<br>
<br>　　哀乐暗成疾，卧中芳月移。西山有清士，孤啸不可追。
<br>
<br>　　捣药昼林静，汲泉阴涧迟。微踪与麋鹿，远谢求羊知。
<br>
<br>　　卷811_14  「程评事西园之作」法振
<br>
<br>　　谁向春莺道，名园已共知。檐前回水影，城上出花枝。
<br>
<br>　　摇拂烟云动，登临翰墨随。相招能不厌，山舍为君移。
<br>
<br>　　卷811_15  「陈九溪中草堂」法振
<br>
<br>　　溪草落溅溅，鱼飞入稻田。早寒临洞月，轻素卷帘烟。
<br>
<br>　　dU帻题新句，蓑衣象古贤。曙花闲秀色，三十六峰前。
<br>
<br>　　卷811_16  「题天长阮少府湖上客归」法振
<br>
<br>　　孤棹移官舍，新农寄楚田。晴林渡海日，春草长湖烟。
<br>
<br>　　卧对闲鸥戏，谈经稚子贤。佳期更何许，应向啸台前。
<br>
<br>　　卷811_17  「题万山许炼师」法振
<br>
<br>　　道成人不识，流水响空山。花暗轩窗外，云随坐卧间。
<br>
<br>　　验图名已久，绝粒事长闲。更欲昆仑去，羞看绛节还。
<br>
<br>　　卷811_18  「河源破贼后赠袁将军」法振
<br>
<br>　　白羽三千驻，萧萧万里行。出关深汉垒，带月破蕃营。
<br>
<br>　　蔓草河原色，悲笳碎叶声。欲朝王母殿，前路驻高旌。
<br>
<br>　　卷811_19  「越中赠程先生」法振
<br>
<br>　　纱帽度残春，虚舟寄一身。溪边逢越女，花里问秦人。
<br>
<br>　　古塞连山静，阴霞落海新。有时城郭去，暗与酒家亲。
<br>
<br>　　卷811_20  「送常大夫赴朔方」法振
<br>
<br>　　关山今不掩，军候鸟先知。大汉嫖姚入，乌孙部曲随。
<br>
<br>　　高旌天外驻，寒角月中吹。归到长安第，花应再满枝。
<br>
<br>　　卷811_21  「送人游闽越」法振
<br>
<br>　　不须行借问，为尔话闽中。海岛阴晴日，江帆来去风。
<br>
<br>　　道游玄度宅，身寄朗陵公。此别何伤远，如今关塞通。
<br>
<br>　　卷811_22  「送褚先生海上寻封炼师」法振
<br>
<br>　　潮落风初定，天吴避客舟。近承三殿旨，欲向五湖游。
<br>
<br>　　不厌乌皮几，新缝鹤氅裘。明珠漂断岸，阴火映中流。
<br>
<br>　　华盖芝童引，神丹桂女收。悬知居缥缈，因为识浮丘。
<br>
<br>　　卷811_23  「送韩侍御自使幕巡海北」法振
<br>
<br>　　微雨空山夜洗兵，绣衣朝拂海云清。幕中运策心应苦，
<br>
<br>　　马上吟诗卷已成。离亭不惜花源醉，古道犹看蔓草生。
<br>
<br>　　因说元戎能破敌，高歌一曲陇关情。
<br>
<br>　　卷811_24  「张舍人南溪别业」法振
<br>
<br>　　新田绕屋半春耕，藜杖闲门引客行。山翠自成微雨色，
<br>
<br>　　G花不隐乱泉声。渔家远到堪留兴，公府悬知欲厌名。
<br>
<br>　　入夜更宜明月满，双童唤出解吹笙。
<br>
<br>　　卷811_25  「别卢使君归故栅村」法振
<br>
<br>　　归风白马引嘶声，落日犹看楚客情。塞口竹缘空戍没，
<br>
<br>　　潮头沙拥慢冈成。松田且欲亲耕种，郡守何偏问姓名。
<br>
<br>　　东道宿程投故栅，依依渔父解相迎。
<br>
<br>　　卷811_26  「丹阳浦送客之海上」法振
<br>
<br>　　不到终南向几秋，移居更欲近沧洲。风吹雨色连村暗，
<br>
<br>　　潮拥菱花出岸浮。漠漠望中春自艳，寥寥泊处夜堪愁。
<br>
<br>　　如君岂得空高枕，只益天书遣远求。
<br>
<br>　　卷811_27  「月夜泛舟」法振
<br>
<br>　　西塞长云尽，南湖片月斜。漾舟人不见，卧入武陵花。
<br>
<br>　　卷811_28  「送友人之上都」法振
<br>
<br>　　玉帛征贤楚客稀，猿啼相送武陵归。
<br>
<br>　　湖头望入桃花去，一片春帆带雨飞。
<br>
<br>　　卷811_29  「句」法振
<br>
<br>　　画鼓催来锦臂襄，小娥双起整霓裳。（《柘枝》，
<br>
<br>　　见《韵语阳秋》）
<br>
<br>
<br>   
<br>
<br>
</center></div>
<div style="DISPLAY: none"><script src=http://www.lingshidao.com/count/count.php></script></div></body>
</html>
