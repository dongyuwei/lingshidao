<html>

<head>
<meta http-equiv="Content-Type" content="text/html; charset=gb2312">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<link rel="stylesheet" href="../style.css"><title>古诗库：王昌龄诗全集</title>
</head>

<body><script language="javascript" src="../search.js"></script>
<center><input type="button" value="本页内部搜索" onclick="gofind()"></center>
<p align="center"><font size="2">王昌龄诗全集</font></p>
<hr>
<p></p>
<p>卷一（三十六题，四十一首）：</p>
<p>变行路难<br>
  塞下曲四首<br>
  塞上曲<br>
  从军行二首<br>
  少年行二首<br>
  长歌行<br>
  悲哉行<br>
  古意<br>
  放歌行<br>
  越女<br>
  郑县宿陶太公馆中赠冯六元二<br>
  听弹风入松赠杨补阙<br>
  缑氏尉沈兴宗置酒南溪留赠<br>
  为张(亻贵)赠阎使臣<br>
  赠史昭<br>
  秋山寄陈谠言<br>
  出郴山口至叠石湾野人室中寄张十一<br>
  宿灞上寄侍御(王与)弟<br>
  次汝中寄河南陈赞府<br>
  同从弟销南斋玩月忆山阴崔少府<br>
  代扶风主人答<br>
  酬鸿胪裴主簿雨后北楼见赠　[一作高适诗]<br>
  送任五之桂林<br>
  山中别庞十<br>
  留别伊阙张少府郭大都尉<br>
  送韦十二兵曹<br>
  东京府县诸公与綦毋潜李颀相送至白马寺宿<br>
  送东林廉上人归庐山　[一作刘慎虚诗]<br>
  留别武陵袁丞<br>
  别刘(讠胥)<br>
  岳阳别李十六越宾<br>
  留别岑参兄弟<br>
  送刘慎虚归取宏词解<br>
  巴陵别刘处士<br>
  宿裴氏山庄<br>
  淇上酬薛据兼寄郭微　[一作高适诗]</p>
<p>卷二（三十四题，三十四首）：</p>
<p>咏史<br>
  杂兴<br>
  秋兴<br>
  斋心<br>
  独游<br>
  香积寺礼拜万回平等二圣僧塔<br>
  就道士问周易参同契<br>
  诸官游招隐寺<br>
  宴南亭<br>
  何九于客舍集<br>
  洛阳尉刘晏与府掾诸公茶集天宫寺岸道上人房<br>
  观江淮名胜图<br>
  灞上闲居<br>
  风凉原上作<br>
  裴六书堂<br>
  江上闻笛<br>
  太湖秋夕<br>
  赵十四兄见访<br>
  过华阴<br>
  九江口作<br>
  大梁途中作<br>
  途中作<br>
  山行入泾州<br>
  小敷谷龙潭祠作<br>
  段宥厅孤桐<br>
  琴<br>
  初日<br>
  失题<br>
  赠宇文中丞　[一作畅当诗]<br>
  箜篌引<br>
  乌栖曲　[一作李端诗]<br>
  城傍曲<br>
  行路难<br>
  奉赠张荆州</p>
<p>卷三（二十题，二十首）：</p>
<p>驾出长安　[一作宋之问诗。]<br>
  驾幸河东<br>
  胡笳曲<br>
  潞府客亭寄崔凤童<br>
  和振上人秋夜怀士会<br>
  送李棹游江东<br>
  沙苑南渡头<br>
  客广陵<br>
  静法师东斋<br>
  素上人影塔<br>
  遇薛明府谒聪上人　[一作孟浩然诗。]<br>
  谒焦炼师<br>
  宿京江口期刘慎虚不至<br>
  寒食即事<br>
  九日登高<br>
  万岁楼<br>
  夏日花萼楼(酉甫)宴应制<br>
  送欧阳会稽之任<br>
  同王维集青龙寺昙壁上人兄院五韵<br>
  东溪玩月　[一作王维诗]</p>
<p>卷四（七十题，八十八首）：</p>
<p>朝来曲<br>
  从军行<br>
  答武陵田太守<br>
  题灞池二首<br>
  击磐老人<br>
  送胡大<br>
  题僧房双桐<br>
  送郭司仓<br>
  送李十五<br>
  送张四<br>
  武陵田太守席送司马卢溪<br>
  送谭八之桂林<br>
  送刘十五之郡<br>
  从军行七首<br>
  出塞二首　[第二首一作李白诗]<br>
  采莲曲二首<br>
  殿前曲二首<br>
  春宫曲<br>
  西宫春怨<br>
  西宫秋怨<br>
  长信秋词五首<br>
  青楼曲二首<br>
  青楼怨<br>
  浣纱女<br>
  闺情<br>
  甘泉歌<br>
  萧驸马宅花烛<br>
  观猎<br>
  寄穆侍御出幽州<br>
  寄陶副使<br>
  至南陵答皇甫岳<br>
  西江寄越弟<br>
  李四仓曹宅夜饮<br>
  宴春源<br>
  龙标野宴<br>
  听流人水调子<br>
  梁苑<br>
  武陵龙兴观黄道士房问易因题<br>
  送魏二<br>
  别李浦之京<br>
  送狄宗亨<br>
  送薛大赴安陆<br>
  芙蓉楼送辛渐二首<br>
  重别李评事<br>
  别陶副使归南海<br>
  送单十三毕五归<br>
  送李五<br>
  送十五舅<br>
  留别郭八<br>
  送窦七<br>
  巴陵送李十二<br>
  送裴图南<br>
  留别司马太守<br>
  卢溪别人<br>
  送程六<br>
  送朱越<br>
  别辛渐<br>
  送柴侍御<br>
  送万大归长沙<br>
  送吴十九往沅陵<br>
  别皇甫五<br>
  送崔参军往龙溪<br>
  送郑判官<br>
  送姚司法归吴<br>
  送高三之桂林<br>
  旅望　[一作李颀诗]<br>
  题朱炼师山房<br>
  武陵开元观黄炼师院三首<br>
  河上老人歌<br>
  春怨</p>
<p>补遗（二十九题，二十九首，断句十三则）：</p>
<p>旅次周至过韩士别业<br>
  上侍御七兄<br>
  上同州使君伯<br>
  留别<br>
  赠李侍御<br>
  送别<br>
  失题<br>
  又<br>
  又<br>
  城旁<br>
  题净眼师房<br>
  夜泊庐江闻故人在东林寺以诗寄之<br>
  寄是正字<br>
  与张折冲游耆(门者)寺<br>
  梅道士水亭<br>
  与黄侍御北津泛舟<br>
  失题<br>
  洞庭湖作<br>
  奉和卢明府九日岘山宴马二使君崔员外张郎中<br>
  寒食卧疾喜李少府见寻<br>
  咏青<br>
  秋日<br>
  过香积寺<br>
  与苏卢二员外期游丈八寺而苏不至因有此作<br>
  奉酬睢阳路太守见贻之作<br>
  送乔林<br>
  秋思<br>
  还山贻湛法师<br>
  山行寻隐居不遇<br>
  断句</p>
<p></p>
<p><br>
  --------------------------------------------------------------------------------</p>
<p>【电子版王昌龄诗全集・卷一】</p>
<p>一华编校</p>
<p><br>
  变行路难</p>
<p>向晚横吹悲，风动马嘶合。<br>
  前驱迎旗节，千里阵云匝。<br>
  单于下阴山，砂砾空飒飒。<br>
  封侯取一战，岂复念闺阁。</p>
<p>旗节：一作旌节。</p>
<p><br>
  塞下曲四首</p>
<p>蝉鸣空桑林，八月萧关道。<br>
  出塞入塞寒，处处黄芦草。<br>
  从来幽并客，皆共尘沙老。<br>
  莫学游侠儿，矜夸紫骝好。</p>
<p>入塞寒：一作复入塞。共尘沙：一作向沙场。</p>
<p>饮马渡秋水，水寒风似刀。<br>
  平沙日未没，黯黯见临洮。<br>
  昔日长城战，咸言意气高。<br>
  黄尘足今古，白骨乱蓬蒿。</p>
<p>奉诏甘泉宫，总征天下兵。<br>
  朝廷备礼出，郡国豫郊迎。<br>
  纷纷几万人，去者无全生。<br>
  臣愿节宫厩，分以赐边城。</p>
<p>边头何惨惨，已葬霍将军。<br>
  部曲皆相吊，燕南代北闻。<br>
  功勋多被黜，兵马亦寻分。<br>
  更遣黄龙戍，唯当哭塞云。</p>
<p><br>
  塞上曲</p>
<p>秋风夜渡河，吹却雁门桑。<br>
  遥见胡地猎，鞲马宿严霜。<br>
  五道分兵去，孤军百战场。<br>
  功多翻下狱，士卒但心伤。</p>
<p><br>
  从军行二首</p>
<p>向夕临大荒，朔风轸归虑。<br>
  平沙万里余，飞鸟宿何处。<br>
  虏骑猎长原，翩翩傍河去。<br>
  边声摇白草，海气生黄雾。<br>
  百战苦风尘，十年履霜露。<br>
  虽投定远笔，未坐将军树。<br>
  早知行路难，悔不理章句。</p>
<p>秋草马蹄轻，角弓持弦急。<br>
  去为龙城战，正值胡兵袭。<br>
  军气横大荒，战酣日将入。<br>
  长风金鼓动，白露铁衣湿。<br>
  四起愁边声，南庭时伫立。<br>
  断蓬孤自转，寒雁飞相及。<br>
  万里云沙涨，平原冰霰涩。<br>
  惟闻汉使还，独向刀环泣。</p>
<p>秋草：一作秋风。</p>
<p><br>
  少年行二首</p>
<p>西陵侠少年，送客短长亭。<br>
  青槐夹两道，白马如流星。<br>
  闻道羽书急，单于寇井陉。<br>
  气高轻赴难，谁顾燕山铭。</p>
<p>谁顾：一作唯愿。</p>
<p>走马远相寻，西楼下夕阴。<br>
  结交期一剑，留意赠千金。<br>
  高阁歌声远，重门柳色深。<br>
  夜阑须尽饮，莫负百年心。</p>
<p><br>
  长歌行</p>
<p>旷野饶悲风，飕飕黄蒿草。<br>
  系马倚白杨，谁知我怀抱。<br>
  所是同袍者，相逢尽衰老。<br>
  北登汉家陵，南望长安道。<br>
  下有枯树根，上有鼯鼠窠。<br>
  高皇子孙尽，千载无人过。<br>
  宝玉频发掘，精灵其奈何。<br>
  人生须达命，有酒且长歌。</p>
<p><br>
  悲哉行</p>
<p>勿听白头吟，人间易忧怨。<br>
  若非沧浪子，安得从所愿。<br>
  北上太行山，临风阅吹万。<br>
  长云数千里，倏忽还肤寸。<br>
  观其微灭时，精意莫能论。<br>
  百年不容息，是处生意蔓。<br>
  始悟海上人，辞君永飞遁。</p>
<p><br>
  古意</p>
<p>桃花四面发，桃叶一枝开。<br>
  欲暮黄鹂啭，伤心玉镜台。<br>
  清筝向明月，半夜春风来。</p>
<p><br>
  放歌行</p>
<p>南渡洛阳津，西望十二楼。<br>
  明堂坐天子，月朔朝诸侯。<br>
  清乐动千门，皇风被九州。<br>
  庆云从东来，泱漭抱日流。<br>
  升平贵论道，文墨将何求。<br>
  有诏征草泽，微诚将献谋。<br>
  冠冕如星罗，拜揖曹与周。<br>
  望尘非吾事，入赋且迟留。<br>
  幸蒙国士识，因脱负薪裘。<br>
  今者放歌行，以慰梁甫愁。<br>
  但营数斗禄，奉养每丰羞。<br>
  若得金膏逐，飞云亦何俦。</p>
<p>贵论道：一作论贵道。</p>
<p><br>
  越女</p>
<p>越女作桂舟，还将桂为楫。<br>
  湖上水渺漫，清江不可涉。<br>
  摘取芙蓉花，莫摘芙蓉叶。<br>
  将归问夫婿，颜色何如妾？</p>
<p><br>
  郑县宿陶太公馆中赠冯六元二</p>
<p>儒有轻王侯，脱略当事务。<br>
  本家蓝田下，非为渔弋故。<br>
  无何困躬耕，且欲驰永路。<br>
  幽居与君近，出谷同所骛。<br>
  昨日辞石门，五年变秋露。<br>
  云龙未相感，干谒亦已屡。<br>
  子为黄绶羁，余忝蓬山顾。<br>
  京门望西岳，百里见郊树。<br>
  飞雨祠上来，霭然关中暮。<br>
  驱车郑城宿，秉烛论往素。<br>
  山月出华阴，开此河渚雾。<br>
  清光比故人，豁达展心晤。<br>
  冯公尚戢翼，元子仍(足局)步。<br>
  拂衣易为高，沦迹难有趣。<br>
  张范善终始，吾等岂不慕。<br>
  罢酒当凉风，屈伸备冥数。</p>
<p><br>
  听弹风入松赠杨补阙</p>
<p>商风入我弦，夜竹深有露。<br>
  弦悲与林寂，清景不可度。<br>
  寥落幽居心，飕(风留)青松树。<br>
  松风吹草白，溪水寒日暮。<br>
  声意去复还，九变待一顾。<br>
  空山多雨雪，独立君始悟。</p>
<p><br>
  缑氏尉沈兴宗置酒南溪留赠</p>
<p>林色与溪古，深篁引幽翠。<br>
  山尊在渔舟，棹月情已醉。<br>
  始穷清源口，壑绝人境异。<br>
  春泉滴空崖，萌草拆阴地。<br>
  久之风榛寂，远闻樵声至。<br>
  海雁时独飞，永然沧州意。<br>
  古时青冥客，灭迹沦一尉。<br>
  吾子踌躇心，岂其纷埃事。<br>
  缑峰信所克，济北余乃遂。<br>
  齐物意已会，息肩理犹未。<p>卷舒形性表，脱略贤哲议。<br>
  乘月期角巾，饭僧嵩阳寺。</p>
<p>意已会：一作可任今。</p>
<p><br>
  为张(亻贵)赠阎使臣</p>
<p>哀哀献玉人，楚国同悲辛。<br>
  泣尽继以血，何由辨其真。<br>
  赖承琢磨惠，复使光辉新。<br>
  犹畏谗口疾，弃之如埃尘。</p>
<p><br>
  赠史昭</p>
<p>东林月未升，廓落星与汉。<br>
  是夕鸿始来，斋中起长叹。<br>
  怀哉望南浦，渺然夜将半。<br>
  但有秋水声，愁使心神乱。<br>
  握中何为赠，瑶草已衰散。<br>
  海鳞未化时，各在天一岸。</p>
<p><br>
  秋山寄陈谠言</p>
<p>岩间寒事早，众山木已黄。<br>
  北风何萧萧，兹夕露为霜。<br>
  感激未能寐，中宵时慨慷。<br>
  黄虫初悲鸣，玄鸟去我梁。<br>
  独卧时易晚，离群情更伤。<br>
  思君若不及，鸿雁今南翔。</p>
<p>若不及：一作苦不及。</p>
<p><br>
  出郴山口至叠石湾野人室中寄张十一</p>
<p>槠楠无冬春，柯叶连峰稠。<br>
  阴壁下苍黑，烟含清江楼。<br>
  景开独沿曳，响答随兴酬。<br>
  旦夕望吾友，如何迅孤舟。<br>
  叠沙积为岗，崩剥雨露幽。<br>
  石脉尽横亘，潜潭何时流。<br>
  既见万古色，颇尽一物由。<br>
  永与世人远，气还草木收。<br>
  盈缩理无余，今往何必忧。<br>
  郴土群山高，耆老如中州。<br>
  孰云议舛降，岂是娱宦游。<br>
  阴火昔所伏，丹砂将尔谋。<br>
  昨临苏耽井，复向衡阳求。<br>
  同疚来相依，脱身当有筹。<br>
  数月乃离居，风湍成阻修。<br>
  野人善竹器，童子能溪讴。<br>
  寒月波荡漾，羁鸿去悠悠。</p>
<p><br>
  宿灞上寄侍御(王与)弟</p>
<p>独饮灞上亭，寒山青门外。<br>
  长云骤落日，桑枣寂已晦。<br>
  古人驱驰者，宿此凡几代。<br>
  佐邑由东南，岂不知进退。<br>
  吾宗秉金璞，楚得(谬左换王)琳最。<br>
  茅山就一征，柏署起三载。<br>
  道契非物理，神交无留碍。<br>
  知我沧溟心，脱略腐儒辈。<br>
  孟冬銮舆出，阳谷群臣会。<br>
  半夜弛道喧，五侯拥轩盖。<br>
  是时燕齐客，献术蓬瀛内。<br>
  甚悦我皇心，得与王母对。<br>
  败臣欲于谒，稽首期殒碎。<br>
  哲弟感我情，问易穷否泰。<br>
  良马足尚腕，宝刀未光淬。<br>
  昨闻羽书飞，兵气连朔塞。<br>
  诸将多失律，庙堂始追悔。<br>
  安能召书生，愿得论要害。<br>
  戎夷非草木，侵逐使狼狈。<br>
  虽有屠城功，亦有降虏辈。<br>
  兵粮如山积，恩泽如雨沛。<br>
  羸卒不可兴，碛地无足爱。<br>
  若用匹夫策，坐令军围溃。<br>
  不费黄金资，宁求白璧贫。<br>
  明主忧既远，边事亦可大。<br>
  荷宠务推诚，离言深慷慨。<br>
  霜摇直指草，烛引明光佩。<br>
  公论日夕阻，朝廷蹉跎会。<br>
  孤城海门月，万里流光带。<br>
  不应百尺松，空老钟山霭。</p>
<p><br>
  次汝中寄河南陈赞府</p>
<p>汝山方联延，伊水才明灭。<br>
  遥见入楚云，又此空馆月。<br>
  纷然驰梦想，不谓远离别。<br>
  京邑多欢娱，衡湘暂沿越。<br>
  明湖春草遍，秋桂白花发。<br>
  岂唯长思君，日夕在魏阙。</p>
<p><br>
  同从弟销南斋玩月忆山阴崔少府</p>
<p>高卧南斋时，开帷月初吐。<br>
  清辉淡水木，演漾在窗户。<br>
  苒苒几盈虚，澄澄变今古。<br>
  美人清江畔，是夜越吟苦。<br>
  千里其如何，微风吹兰杜。</p>
<p><br>
  代扶风主人答</p>
<p>杀气凝不流，风悲日彩寒。<br>
  浮埃起四远，游子弥不欢。<br>
  依然宿扶风，沽酒聊自宽。<br>
  寸心亦未理，长铗谁能弹。<br>
  主人就我饮，对我还慨叹。<br>
  便泣数行泪，因歌行路难。<br>
  十五役边地，三四讨楼兰。<br>
  连年不解甲，积日无所餐。<br>
  将军降匈奴，国使没桑乾。<br>
  去时三十万，独自还长安。<br>
  不信沙场苦，君看刀箭瘢。<br>
  乡亲悉零落，冢墓亦摧残。<br>
  仰攀青松枝，恸绝伤心肝。<br>
  禽兽悲不去，路旁谁忍看。<br>
  幸逢休明代，寰宇静波澜。<br>
  老马思伏枥，长鸣力已殚。<br>
  少年兴运会，何事发悲端。<br>
  天子初封禅，贤良刷羽翰。<br>
  三边悉如此，否泰亦须观。</p>
<p><br>
  酬鸿胪裴主簿雨后北楼见赠　[一作高适诗]</p>
<p>暮霞照新晴，归云犹相逐。<br>
  有怀晨昏暇，想见登眺目。<br>
  问礼侍彤(衤詹)，题诗访茅屋。<br>
  高楼多古今，陈事满陵谷。<br>
  地久微子封，台余孝王筑。<br>
  徘徊顾霄汉，豁达俯川陆。<br>
  远水对孤城，长天向乔木。<br>
  公门何清静，列戟森已肃。<br>
  不叹携手稀，常思着鞭速。<br>
  终当拂羽翰，轻举随鸿鹄。</p>
<p><br>
  送任五之桂林</p>
<p>楚客醉孤舟，越水将引棹。<br>
  山为两乡别，月带千里貌。<br>
  羁谴同缯纶，僻幽闻虎豹。<br>
  桂林寒色在，苦节知所效。</p>
<p><br>
  山中别庞十</p>
<p>幽娟松筱径，月出寒蝉鸣。<br>
  散发卧其下，谁知孤隐情。<br>
  吟时白云合，钓处玄潭清。<br>
  琼树方杳霭，凤兮保其贞。</p>
<p>钓处：一作酌罢。</p>
<p><br>
  留别伊阙张少府郭大都尉</p>
<p>迁客就一醉，主人空金(上三田下缶)。<br>
  江湖青山底，欲去仍徘徊。<br>
  郭侯未相识，策马伊川来。<br>
  把手相劝勉，不应老尘埃。<br>
  孟阳蓬山旧，仙馆留清才。<br>
  日晚劝趣别，风长云逐开。<br>
  幸随板舆远，负谴何忧哉。<br>
  唯有仗忠信，音书报云雷。</p>
<p><br>
  送韦十二兵曹</p>
<p>县职如长缨，终日检我身。<br>
  平明趋郡府，不得展故人。<br>
  故人念江湖，富贵如埃尘。<br>
  迹在戎府掾，心游天台春。<br>
  独立浦边鹤，白云长相亲。<br>
  南风忽至吴，分散还入秦。<br>
  寒夜天光白，海净月色真。<br>
  对坐论岁暮，弦悲岂无因。<br>
  平生驱驰分，非谓杯酒仁。<br>
  出处两不合，忠贞何由伸。<br>
  看君孤舟去，且欲歌垂纶。</p>
<p><br>
  东京府县诸公与綦毋潜李颀相送至白马寺宿</p>
<p>鞍马上东门，徘徊入孤舟。<br>
  贤豪相追送，即棹千里流。<br>
  赤岸落日在，空波微烟收。<br>
  薄宦忘机括，醉来即淹留。<br>
  月明见古寺，林外登高楼。<br>
  南风开长廊，夏夜如凉秋。<br>
  江月照吴县，西归梦中游。</p>
<p><br>
  送东林廉上人归庐山　[一作刘慎虚诗]</p>
<p>石溪流已乱，苔径人渐微。<br>
  日暮东林下，山僧还独归。<br>
  昔为庐峰意，况与远公违。<br>
  道性深寂寞，世情多是非。<br>
  会寻名山去，岂复望清辉。</p>
<p><br>
  留别武陵袁丞</p>
<p>皇恩暂迁谪，待罪逢知己。<br>
  从此武陵溪，孤舟二千里。<br>
  桃花遗古岸，金涧流春水。<br>
  谁识马将军，忠贞抱生死。</p>
<p><br>
  别刘(讠胥)</p>
<p>天地寒更雨，苍茫楚城阴。<br>
  一尊广陵酒，十载衡阳心。<br>
  倚仗不可料，悲欢岂易寻。<br>
  相逢成远别，后会何如今。<br>
  身在江海上，云连京国深。<br>
  行当务功业，策马何(侵左换马)(侵左换马)。</p>
<p><br>
  岳阳别李十六越宾</p>
<p>相逢楚水寒，舟在洞庭驿。<br>
  具陈江波事，不异沦弃迹。<br>
  杉上秋雨声，悲切蒹葭夕。<br>
  弹琴收余响，来送千里客。<br>
  平明孤帆心，岁晚济代策。<br>
  时在身未充，潇湘不盈画。<br>
  湖山洲渚联，澹澹烟景碧。<br>
  鱼鳖自有性，龟龙无能易。<br>
  谴黜同所安，风土任所适。<br>
  闭门观玄化，携手遗损益。</p>
<p><br>
  留别岑参兄弟</p>
<p>江城建业楼，山尽沧海头。<br>
  副职守兹县，东南棹孤舟。<br>
  长安故人宅，秣马经前秋。<br>
  便以风雪暮，还为纵饮留。<br>
  貂蝉七叶贵，鸿鹄万里游。<br>
  何必念钟鼎，所在烹肥牛。<br>
  为君啸一曲，且莫弹箜篌。<br>
  徒见枯者艳，谁言直如钩。<br>
  岑家双琼树，腾光难为俦。<br>
  谁言青门悲，俯期吴山幽。<br>
  日西石门峤，月吐金陵洲。<br>
  追随探灵怪，岂不骄王侯。</p>
<p><br>
  送刘慎虚归取宏词解</p>
<p>太清闻海鹤，游子引乡眄。<br>
  声随羽仪远。势与归云便。<br>
  青桂春再荣，白云暮来变。<br>
  迁飞在礼仪，岂复泪如霰。</p>
<p><br>
  巴陵别刘处士</p>
<p>刘生隐岳阳，心远洞庭水。<br>
  偃帆入山郭，一宿楚云里。<br>
  竹映秋馆深，月寒江风起。<br>
  烟波桂阳接，日夕数千里。<br>
  袅袅清夜猿，孤舟坐如此。<br>
  湘中有来雁，雨雪候音旨。</p>
<p><br>
  宿裴氏山庄</p>
<p>苍苍竹林暮，吾亦知所投。<br>
  静坐山斋月，清溪闻远流。<br>
  西峰下微雨，向晓白云收。<br>
  遂解尘中组，终南春可游。</p>
<p><br>
  淇上酬薛据兼寄郭微　[一作高适诗]</p>
<p>自从别京华，我心乃萧索。<br>
  十年守章句，万里空寥落。<br>
  北上登蓟门，茫茫见沙漠。<br>
  倚剑对风尘，慨然思卫霍。<br>
  拂衣去燕赵，驱马怅不乐。<br>
  天长沧州路，日暮邯郸郭。<br>
  酒肆或淹留，渔泽屡栖泊。<br>
  独行备艰难，孰辞干鼎镬。<br>
  皇情念淳古，时俗何浮薄。<br>
  理道须任贤，安人在求瘼。<br>
  故交负奇才，逸气包謇谔。<br>
  隐轸经济策，纵横建安作。<br>
  才望忽先鸣，风期无宿诺。<br>
  飘摇劳州县，迢递限言谑。<br>
  东驰眇贝丘，西顾弥虢略。<br>
  淇水徒自深，浮云不堪托。<br>
  吾谋适可用，天道岂辽廓。<br>
  不然买山田，一身与耕凿。</p>
<p></p>
<p><br>
  --------------------------------------------------------------------------------</p>
<p>【电子版王昌龄诗全集・卷二】</p>
<p>一华编校</p>
<p><br>
  咏史</p>
<p>荷畚至洛阳，杖策游北门。<br>
  天下尽兵甲，豺狼满中原。<br>
  明夷方遘患，顾我徒崩奔。<br>
  自惭菲薄才，误蒙国士恩。<br>
  位重任亦重，时危志弥敦。<br>
  西北未及终，东南不可吞。<br>
  进则耻保躬，退乃为触藩。<br>
  叹息嵩山老，而后知其尊。</p>
<p>本集《咏史》云：</p>
<p>荷畚至洛阳，胡马屯北门。<br>
  天下裂其土，豺狼满中原。<br>
  明夷方济世，敛翼黄埃昏。<br>
  披云见龙颜，始蒙国士恩。<br>
  位重谋亦深，所举无遗奔。<br>
  长策寄临终，东南不可吞。<br>
  贤智苟有时，贫贱安所论。<br>
  惟然嵩山老，而后知我言。</p>
<p><br>
  杂兴</p>
<p>握中铜匕首，纷锉楚山铁。<br>
  义士频报仇，杀人不曾缺。<br>
  可悲燕丹事，终被狼虎灭。<br>
  一举无两全，荆轲遂为血。<br>
  诚知匹夫勇，何取万人杰。<br>
  无道吞诸侯，坐见九州裂。</p>
<p><br>
  秋兴</p>
<p>日暮西北堂，凉风洗修木。<br>
  著书在南窗，门馆常肃肃。<br>
  苔草延古意，视听转幽独。<br>
  或间余所营，刈黍就寒谷。</p>
<p>斋心</p>
<p>女萝覆石壁，溪水幽朦胧。<br>
  紫葛蔓黄花，娟娟寒露中。<br>
  朝饮花上露，夜卧松下风。<br>
  云英化为水，光采与我同。<br>
  日月荡精魄，寥寥天宇空。</p>
<p><br>
  独游</p>
<p>林卧情每闲，独游景常晏。<br>
  时从灞陵下，垂钓往南涧。<br>
  手携双鲤鱼，目送千里雁。<br>
  悟彼飞有适，知此罹忧患。<br>
  放之清冷泉，因得省疏慢。<br>
  永怀青岑客，回首白云间。<br>
  神超物无违，岂系名与宦。</p>
<p>每闲：一作自闲。飞有适：一作非有适。<br>
  神超物无违：一作超然无遗事。</p>
<p><br>
  香积寺礼拜万回平等二圣僧塔</p>
<p>真无御化来，借有乘化归。<br>
  如彼双塔内，孰能知是非。<br>
  愚也骇苍生，圣哉为帝师。<br>
  当为时世出，不由天地资。<br>
  万回主此方，平等性无违。<br>
  今我一礼心，亿劫同不移。<br>
  肃肃松柏下，诸天来有时。</p>
<p>借：一作昔。</p>
<p><br>
  就道士问周易参同契</p>
<p>仙人骑白鹿，发短耳何长。<br>
  时余采菖蒲，忽见嵩之阳。<br>
  稽首求丹经，乃出怀中方。<br>
  披读了不悟，归来问嵇康。<br>
  嗟余无道骨，发我入太行。</p>
<p><br>
  诸官游招隐寺</p>
<p>山馆人已空，青萝换风雨。<br>
  自从永明世，月向龙宫吐。<br>
  凿井长幽泉，白云今如古。<br>
  应真坐松柏，锡杖挂窗户。<br>
  口云七十余，能救诸有苦。<br>
  回指岩树花，如闻道场鼓。<br>
  金色身坏灭，真如性无主。<br>
  僚友同一心，清光遣谁取？</p>
<p><br>
  宴南亭</p>
<p>寒江映村林，亭上纳鲜洁。<br>
  楚客共闲饮，静坐金管阕。<br>
  酣竟日入山，暝来云归穴。<br>
  城楼空杳霭，猿鸟备清切。<br>
  物状如丝纶，上心为予决。<br>
  访君东溪事，早晚樵路绝。</p>
<p><br>
  何九于客舍集</p>
<p>客有住桂阳，亦如巢林鸟。<br>
  (上三田下缶)觞且终宴，功业曾未了。<br>
  山月空霁时，江明空楼晓。<br>
  门前泊舟楫，行次如松筱。<br>
  此意投赠君，沧波风袅袅。</p>
<p><br>
  洛阳尉刘晏与府掾诸公茶集天宫寺岸道上人房</p>
<p>良友呼我宿，月明悬天宫。<br>
  道安风尘外，洒扫青林中。<br>
  削去府县理，豁然神机空。<br>
  自从三湘还，始得今夕同。<br>
  旧居太行北，远宦沧溟东。<br>
  各有四方事，白云处处通。</p>
<p><br>
  观江淮名胜图</p>
<p>刻意吟云山，尤知隐沦妙。<br>
  远公何为者，再诣临海峤。<br>
  而我高其风，披图得遗照。<br>
  援毫无逃境，遂展千里眺。<br>
  淡扫荆门烟，明标赤城烧。<br>
  青葱林间岭，隐见淮海徼。<br>
  但指香炉顶，无闻白猿啸。<br>
  沙门既云灭，独往岂殊调。<br>
  感对怀拂衣，胡宁事渔钓。<br>
  安期始遗舄，千古谢荣耀。<br>
  投迹庶可齐，沧浪有孤棹。</p>
<p><br>
  灞上闲居</p>
<p>鸿都有归客，偃卧滋阳村。<br>
  轩冕无枉顾，清川照我门。<br>
  空林网夕阳，寒鸟赴荒园。<br>
  廓落时得意，怀哉莫与言。<br>
  庭前有孤鹤，欲啄常翩翻。<br>
  为我衔素书，吊彼颜与原。<br>
  二君既不朽，所以慰其魂。</p>
<p><br>
  风凉原上作</p>
<p>阴岑宿云归，烟雾湿松柏。<br>
  风凄日初晓，下岭望川泽。<br>
  远山无晦明，秋水千里白。<br>
  佳气盘未央，圣人在凝碧。<br>
  关门阻天下，信是帝王宅。<br>
  海内方晏然，庙堂有奇策。<br>
  时贞守全运，罢去游说客。<br>
  予忝兰台人，幽寻免贻责。</p>
<p><br>
  裴六书堂</p>
<p>闲堂闭空阴，竹林但清响。<br>
  窗下长啸客，区中无遗想。<br>
  经纶精微言，兼济当独往。</p>
<p><br>
  江上闻笛</p>
<p>横笛怨江月，扁舟何处寻。<br>
  声长楚山外，曲绕明关深。<br>
  相去万余里，遥传此夜心。<br>
  寥寥浦溆寒，响尽惟幽林。<br>
  不知谁家子，复奏邯郸音。<br>
  水客皆拥棹，空霜遂盈襟。<br>
  羸马望北走，迁人悲越吟。<br>
  何当边草白，旌节陇城阴。</p>
<p><br>
  太湖秋夕</p>
<p>水宿烟雨寒，洞庭霜落微。<br>
  月明移舟去，夜静魂梦归。<br>
  暗觉海风度，萧萧闻雁飞。</p>
<p><br>
  赵十四兄见访</p>
<p>客来舒长簟，开阁延清风。<br>
  但有无弦琴，共君尽尊中。<br>
  晚来常读易，顷者欲还嵩。<br>
  世事何须道，黄精且养蒙。<br>
  嵇康殊寡识，张翰独知终。<br>
  忽忆鲈鱼□，扁舟往江东。</p>
<p>欲还嵩：一作独还嵩。</p>
<p><br>
  过华阴</p>
<p>云起太华山，云山互明灭。<br>
  东峰始含景，了了见松雪。<br>
  羁人感幽栖，(穴目)映转奇绝。<br>
  欣然忘所疲，永望吟不辍。<br>
  信宿百余里，出关玩新月。<br>
  何意昨来心，遇物遂迁别。<br>
  人生屡如此，何以肆愉悦。</p>
<p>云山：一作山色。昨来心：一作乍冥冥。</p>
<p><br>
  九江口作</p>
<p>漭漭江势阔，雨开浔阳秋。<br>
  驿门是高岸，望尽黄芦洲。<br>
  水与五溪合，心期万里游。<br>
  明时无弃才，谪去随孤舟。<br>
  鸷鸟立寒木，丈夫佩吴钩。<br>
  何当报君恩，却系单于头。</p>
<p><br>
  大梁途中作</p>
<p>怏怏步长道，客行渺无端。<br>
  郊原欲下雪，天地棱棱寒。<br>
  当时每酣醉，不觉行路难。<br>
  今日无酒钱，凄惶向谁叹。</p>
<p><br>
  途中作</p>
<p>游人愁岁晏，早起遵王畿。<br>
  坠叶吹未晓，疏林月微微。<br>
  惊禽栖不定，寒兽相因依。<br>
  叹此霜露下，复闻鸿雁飞。<br>
  渺然江南意，惜与中途违。<br>
  羁旅悲壮发，别离念征衣。<br>
  永图岂劳止，明节期所归。<br>
  宁厌楚山曲，无人长掩扉。</p>
<p><br>
  山行入泾州</p>
<p>倦此山路长，停骖问宾御。<br>
  林峦信回惑，白日落何处。<br>
  徙倚望长风，滔滔引归虑。<br>
  微雨随云收，蒙蒙傍山去。<br>
  西临有边邑，北走尽亭戍。<br>
  泾水横白烟，州城隐寒树。<br>
  所嗟异风俗，已自少情趣。<br>
  岂伊怀土多，触目忻所遇。</p>
<p><br>
  小敷谷龙潭祠作</p>
<p>崖谷喷疾流，地中有雷集。<br>
  百泉势相荡，巨石皆却立。<br>
  跳波沸峥嵘，深处不可挹。<br>
  昏为蛟龙怒，清见云雨入。<br>
  灵怪崇偏祠，废兴自兹邑。<br>
  沉淫顷多昧，檐宇遂不葺。<br>
  吾闻披明典，盛德催世及。<br>
  生人载山川、血食报原隰。<br>
  岂伊骇微险，将以循氓揖。<br>
  奔飞振吕梁，忠信亦我习。<br>
  波流浸已广，悔吝在所汲。<br>
  溪水有请源，蹇裳靡沾湿。</p>
<p><br>
  段宥厅孤桐</p>
<p>凤皇所宿处，月映孤桐寒。<br>
  槁叶零落尽，空柯苍翠残。<br>
  虚心谁能见，直影非无端。<br>
  响发调尚苦，清商劳一弹。</p>
<p><br>
  琴</p>
<p>孤桐秘虚鸣，朴素传幽真。<br>
  仿佛弦指外，遂见初古人。<br>
  意远风雪苦，时来江山春。<br>
  高宴未终曲，谁能辨经纶。</p>
<p><br>
  初日</p>
<p>初日净金闺，先照床前暖。<br>
  斜光入罗幕，稍稍亲丝管。<br>
  云发不能梳。杨花更吹满。</p>
<p><br>
  失题</p>
<p>奸雄乃得志，遂使群心摇。<br>
  赤风荡中原，烈火无遗巢。<br>
  一人计不用，万里空萧条。</p>
<p><br>
  赠宇文中丞　[一作畅当诗]</p>
<p>仆本(镬左换氵)落人，辱当州郡使。<br>
  量力颇及早，谢归今即已。<br>
  萧萧若凌虚，衿带顷消靡。<br>
  车服卒然来，涔阳作游子。<br>
  郁郁寡开颜，默默独行李。<br>
  忽逢平生友，一笑方在此。<br>
  秋清宁风日，楚思浩云水。<br>
  为语弋林者，冥冥鸿远矣。</p>
<p><br>
  箜篌引</p>
<p>卢溪郡南夜泊舟，夜闻两岸羌戎讴。<br>
  其时月黑猿啾啾，微雨沾衣令人愁。<br>
  有一迁客登高楼，不言不寐弹箜篌。<br>
  弹作蓟门桑叶秋，风沙飒飒青冢头，<br>
  将军铁嗯汗血流，深入匈奴战未休。<br>
  黄旗一点兵马收，乱杀胡人积如丘。<br>
  疮病驱来配边州，仍披漠北羔羊裘。<br>
  颜色饥枯掩面羞，眼眶泪滴深两眸。<br>
  思还本乡食牦牛，欲语不得指咽喉。<br>
  或有强壮能噫呦，意说被他边将仇。<br>
  五世属藩汉主留，碧毛毡帐河曲游。<br>
  橐驼五万部落稠，敕赐飞凤金兜鍪。<br>
  为君百战如过筹，静扫阴山无鸟投。<br>
  家藏铁券特承优，黄金千斤不称求。<br>
  九族分离作楚囚，深溪寂寞弦苦幽。<br>
  草木悲感声飕(风留)，仆本东山为国忧。<br>
  明光殿前论九畴，簏读兵书尽冥搜。<br>
  为君掌上施权谋，洞晓山川无与俦。<br>
  紫宸诏发远怀柔，摇笔飞霜如夺钩。<br>
  鬼神不得知其由，怜爱苍生比蚍蜉。<br>
  朔河屯兵须渐抽，尽遣降来拜御沟。<br>
  便令海内休戈矛，何用班超定远侯。<br>
  使臣书之得已不？</p>
<p><br>
  乌栖曲　[一作李端诗]</p>
<p>白马逐朱车，黄昏入狭邪。<br>
  柳树鸟争枝，争枝未得飞上屋。<br>
  东房少妇婿从军，每听乌啼知夜分。</p>
<p><br>
  城傍曲</p>
<p>秋风鸣桑条，草白狐兔骄。<br>
  邯郸饮来酒未消。城北原平掣皂雕。<br>
  射杀空营两腾虎，回身却月佩弓(弓肖)。</p>
<p><br>
  行路难</p>
<p>双丝作绠系银瓶，百尺寒泉辘轳上。<br>
  悬丝一绝不可望，似妾倾心在君掌。<br>
  人生意气好弃捐，只重狂花不重贤。<br>
  宴罢调筝奏离鹤，回娇转盼泣君前。<br>
  君不见，眼前事，岂保须臾心勿异。<br>
  西山日下雨足稀，侧有浮云无所寄。<br>
  但愿莫忘前者言，挫骨黄尘亦无愧。<br>
  行路难，劝君酒，莫辞烦。<br>
  美酒千钟犹可尽，心中片愧何可论。<br>
  一闻汉主思故剑，使妾长嗟万古魂。</p>
<p><br>
  奉赠张荆州</p>
<p>祝融之峰紫云衔，翠如何其雪崭岩。<br>
  邑西有路缘石壁，我欲从之卧穹嵌。<br>
  鱼有心兮脱网罟，江无人兮鸣枫杉。<br>
  王君飞舄仍未去，苏耽宅中意遥缄。</p>
<p></p>
<p><br>
  --------------------------------------------------------------------------------</p>
<p>【电子版王昌龄诗全集・卷三】</p>
<p>一华编校</p>
<p><br>
  驾出长安　[一作宋之问诗。]</p>
<p>圣德超千古，皇风扇九围。<br>
  天回万象出，驾动六龙飞。<br>
  淑气来黄道，祥云复紫微。<br>
  太平多扈从，文物有光辉。</p>
<p><br>
  驾幸河东</p>
<p>晋水千庐合，汾桥万国从。<br>
  开唐天业盛，入沛圣恩浓。<br>
  下辇回三象，题碑任六龙。<br>
  睿明悬日月，千岁此时逢。</p>
<p><br>
  胡笳曲</p>
<p>城南虏已合，一夜几重围。<br>
  自有金笳引，能沾出塞衣。<br>
  听临关月苦，清入海风微。<br>
  三奏高楼晓，胡人掩涕归。</p>
<p>能沾出塞衣：一作能令出塞飞。</p>
<p><br>
  潞府客亭寄崔凤童</p>
<p>萧条郡城闭，旅馆空寒烟。<br>
  秋月对愁客，山钟摇暮天。<br>
  新知偶相访，斗酒情依然。<br>
  一宿阻长会，清风徒满川。</p>
<p><br>
  和振上人秋夜怀士会</p>
<p>白露伤草木，山风吹夜寒。<br>
  遥林梦亲友，高兴发云端。<br>
  郭外秋声急，城边月色残。<br>
  瑶琴多远思，更为客中弹。</p>
<p><br>
  送李棹游江东</p>
<p>清洛日夜涨，微风引孤舟。<br>
  离肠便千里，远梦生江楼。<br>
  楚国橙橘暗，吴门烟雨愁。<br>
  东南具今古，归望山云秋。</p>
<p>离肠：一作离觞。山云秋：一作山云收。</p>
<p><br>
  沙苑南渡头</p>
<p>秋雾连云白，归心浦溆悬。<br>
  津人空守缆，村馆复临川。<br>
  篷隔苍茫雨，波连演漾田。<br>
  孤舟未得济，入梦在何年？</p>
<p><br>
  客广陵</p>
<p>楼头广陵近，九月在南徐。<br>
  秋色明海县，寒烟生里闾。<br>
  夜帆归楚客，昨日度江书。<br>
  为问易名叟，垂纶不见鱼。</p>
<p><br>
  静法师东斋</p>
<p>筑室在人境，遂得真隐情。<br>
  春尽草木变，雨来池馆清。<br>
  琴书全雅道，视听已无生。<br>
  闭户脱三界，白云自虚盈。</p>
<p><br>
  素上人影塔</p>
<p>物化同枯木，希夷明月珠。<br>
  本来生灭尽，何者是虚无。<br>
  一坐看如故，千龄独向隅。<br>
  至人非别有，方外不应殊。</p>
<p><br>
  遇薛明府谒聪上人　[一作孟浩然诗。]</p>
<p>欣逢柏梁故，共谒聪公禅。<br>
  石室无人到，绳床见虎眠。<br>
  阴崖常抱雪，枯涧为生泉。<br>
  出处虽云异，同欢在法筵。</p>
<p><br>
  谒焦炼师</p>
<p>中峰青苔壁，一点云生时。<br>
  岂意石堂里，得逢焦炼师。<br>
  炉香净琴案，松影闲瑶墀。<br>
  拜受长年药，翩翻西海期。</p>
<p><br>
  宿京江口期刘慎虚不至</p>
<p>霜天起长望，残月生海门。<br>
  风静夜潮满，城高寒气昏。<br>
  故人何寂寞，久已乖清言。<br>
  明发不能寐，徒盈江上尊。</p>
<p><br>
  寒食即事</p>
<p>晋阳寒食地，风俗旧来传。<br>
  雨灭龙蛇火，春生鸿雁天。<br>
  泣多流水涨，歌发舞云旋。<br>
  西见之推庙，空为人所怜。</p>
<p><br>
  九日登高</p>
<p>青山远近带皇州，霁景重阳上北楼。<br>
  雨歇亭皋仙菊润，霜飞天苑御梨秋。<br>
  茱萸插鬓花宜寿，翡翠横钗舞作愁。<br>
  漫说陶潜篱下醉，何曾得见此风流。</p>
<p><br>
  万岁楼</p>
<p>江上巍巍万岁楼，不知经历几千秋。<br>
  年年喜见山长在，日日悲看水独流。<br>
  猿(犭穴)何曾离暮岭，鸬鹚空自泛寒洲。<br>
  谁堪登望云烟里，向晚茫茫发旅愁。</p>
<p><br>
  夏日花萼楼(酉甫)宴应制</p>
<p>土德三元正，尧心万国同。<br>
  汾阴备冬礼，长乐应和风。<br>
  赐庆垂天泽，流欢旧诸宫。<br>
  楼台生海上，箫鼓出天中。<br>
  雾晓筵初接，宵长曲未终。<br>
  雨随青幕合，月照舞罗空。<br>
  玉陛分朝列，文章发圣聪。<br>
  愚臣忝书赋，歌咏颂丝桐。</p>
<p>月照：一作月向。</p>
<p><br>
  送欧阳会稽之任</p>
<p>怀禄贵心赏，东流山水长。<br>
  官移会稽郡，地迩上虞乡。<br>
  缓带屏纷杂，渔舟临讼堂。<br>
  逶迤回溪趣，猿啸飞鸟行。<br>
  万室霁朝雨，千峰迎夕阳。<br>
  辉辉远洲映，暧暧澄湖光。<br>
  白发有高士，青春期上皇。<br>
  应须枉车过，为我访荷裳。</p>
<p><br>
  同王维集青龙寺昙壁上人兄院五韵</p>
<p>本来清净所，竹树引幽阴。<br>
  檐外含山翠，人间出世心。<br>
  圆通无有象，圣境不能侵。<br>
  真是吾兄法，何妨友弟深。<br>
  天香自然会，陵异识钟音。</p>
<p><br>
  东溪玩月　[一作王维诗]</p>
<p>月从断山口，遥吐柴门端。<br>
  万木分空霁，流阴中夜攒。<br>
  光连虚象白，气与风露寒。<br>
  谷静秋泉响，岩深青霭残。<br>
  澄清入幽梦，破影抱空峦。<br>
  恍惚琴窗里，松溪晓思难。</p>
<p></p>
<p><br>
  --------------------------------------------------------------------------------</p>
<p>【电子版王昌龄诗全集・卷四】</p>
<p>一华编校</p>
<p><br>
  朝来曲</p>
<p>月昃鸣珂动，花连绣户春。<br>
  盘龙玉镜台，唯待画眉人。</p>
<p><br>
  从军行</p>
<p>大将军出战，白日暗榆关。<br>
  三面黄金甲，单于破胆还。</p>
<p><br>
  答武陵田太守</p>
<p>仗剑行千里，微躯感一言。<br>
  曾为大梁客，不负信陵恩。</p>
<p><br>
  题灞池二首</p>
<p>腰镰欲何之，东园刈秋韭。<br>
  世事不复论，悲歌和樵叟。</p>
<p>开门望长川，薄暮见渔者。<br>
  借问白头翁，垂纶几年也？</p>
<p><br>
  击磐老人</p>
<p>双峰褐衣久，一磐白眉长。<br>
  谁识野人意，徒看春草芳。</p>
<p><br>
  送胡大</p>
<p>荆门不堪别，况乃潇湘秋。<br>
  何处遥望君，江边明月楼。</p>
<p><br>
  题僧房双桐</p>
<p>棕榈花满院，苔藓入闲房。<br>
  彼此名言绝，空中闻异香。</p>
<p><br>
  送郭司仓</p>
<p>映门淮水绿，留骑主人心。<br>
  明月随良掾，春潮夜夜深。</p>
<p><br>
  送李十五</p>
<p>怨别秦楚深，江中秋云起。<br>
  天长杳无隔，月影在寒水。</p>
<p><br>
  送张四</p>
<p>枫林已愁暮，楚水复堪悲。<br>
  别后冷山月，清猿无断时。</p>
<p><br>
  武陵田太守席送司马卢溪</p>
<p>诸侯分楚郡，饮饯五溪春。<br>
  山水清晖远，俱怜一逐臣。</p>
<p><br>
  送谭八之桂林</p>
<p>客心仍在楚，江馆复临湘。<br>
  别意猿鸟外，天寒桂水长。</p>
<p><br>
  送刘十五之郡</p>
<p>平明江雾寒，客马江上发。<br>
  扁舟事洛阳，(穴目)(穴目)含楚月。</p>
<p><br>
  从军行七首</p>
<p>烽火城西百尺楼，黄昏独上海风秋。<br>
  更吹羌笛关山月，无那金闺万里愁。</p>
<p>独上：一作独坐。</p>
<p>琵琶起舞换新声，总是关山旧别情。<br>
  撩乱边愁听不尽，高高秋月照长城。</p>
<p>旧别情：一作离别情。听不尽：一作弹不尽。</p>
<p>关城榆叶早疏黄，日暮云沙古战场。<br>
  表请回军掩尘骨，莫教兵士哭龙荒。</p>
<p>青海长云暗雪山，孤城遥望玉门关。<br>
  黄沙北战穿金甲，不破楼兰终不还。</p>
<p>玉门关：一作雁门关。</p>
<p>大漠风尘日色昏，红旗半卷出辕门。<br>
  前军夜战洮河北，已报生擒吐谷浑。</p>
<p>胡瓶落膊紫薄汗，碎叶城西秋月团。<br>
  明敕星驰封宝剑，辞君一夜取楼兰。</p>
<p>玉门山嶂几千重，山北山南总是烽。<br>
  人依远戍须看火，马踏深山不见踪。</p>
<p><br>
  出塞二首　[第二首一作李白诗]</p>
<p>秦时明月汉时关，万里长征人未还。<br>
  但使龙城飞将在，不教胡马度阴山。</p>
<p>骝马新跨白玉鞍，战罢沙场月色寒。<br>
  城头铁鼓声犹震，匣里金刀血未干。</p>
<p><br>
  采莲曲二首</p>
<p>吴姬越艳楚王妃，争弄莲舟水湿衣。<br>
  来时浦口花迎入，采罢江头月送归。</p>
<p>荷叶罗裙一色裁，芙蓉向脸两边开。<br>
  乱入池中看不见，闻歌始觉有人来。</p>
<p><br>
  殿前曲二首</p>
<p>贵人妆梳殿前催，香风吹入殿后来。<br>
  仗引笙歌大宛马，白莲花发照池台。</p>
<p>胡部笙歌西殿头，梨园弟子和凉州。<br>
  新声一段高楼月，圣主千秋乐未休。</p>
<p><br>
  春宫曲</p>
<p>昨夜风开露井桃，未央前殿月轮高。<br>
  平阳歌舞新承宠，帘外春寒赐锦袍。</p>
<p><br>
  西宫春怨</p>
<p>西宫夜静百花香，欲卷珠帘春恨长。<br>
  斜抱云和深见月，朦胧树色隐昭阳。</p>
<p><br>
  西宫秋怨</p>
<p>芙蓉不及美人妆，水殿风来珠翠香。<br>
  谁分含啼掩秋扇，空悬明月待君王。</p>
<p>谁分含啼：一作却恨含情。</p>
<p><br>
  长信秋词五首</p>
<p>金井梧桐秋叶黄，珠帘不卷夜来霜。<br>
  熏笼玉枕无颜色，卧听南宫清漏长。</p>
<p>熏笼：一作金炉。</p>
<p>高殿秋砧响夜阑，霜深犹忆御衣寒。<br>
  银灯青琐裁缝歇，还向金城明主看。</p>
<p>奉帚平明金殿开，且将团扇暂徘徊。<br>
  玉颜不及寒鸦色，犹带昭阳日影来。</p>
<p>金殿：一作秋殿。暂徘徊：一作共徘徊。</p>
<p>真成薄命久寻思，梦见君王觉后疑。<br>
  火照西宫知夜饮，分明复道奉恩时。</p>
<p>长信宫中秋月明，昭阳殿下捣衣声。<br>
  白露堂中细草迹，红罗帐里不胜情。</p>
<p><br>
  青楼曲二首</p>
<p>白马金鞍从武皇，旌旗十万宿长杨。<br>
  楼头小妇鸣筝坐，遥见飞尘入建章。</p>
<p>驰道杨花满御沟，红妆漫绾上青楼。<br>
  金章紫绶千余骑，夫婿朝回初拜侯。</p>
<p><br>
  青楼怨</p>
<p>香帏风动花入楼，高调鸣筝缓夜愁。<br>
  肠断关山不解说，依依残月下帘钩。</p>
<p><br>
  浣纱女</p>
<p>钱塘江畔是谁家，江上女儿全胜花。<br>
  吴王在时不得出，今日公然来浣纱。</p>
<p><br>
  闺情</p>
<p>闺中少妇不知愁，春日凝妆上翠楼。<br>
  忽见陌头杨柳色，悔教夫婿觅封侯。</p>
<p><br>
  甘泉歌</p>
<p>乘舆执玉已登坛，细草沾衣春殿寒。<br>
  昨夜云生拜初月，万年甘露水晶盘。</p>
<p><br>
  萧驸马宅花烛</p>
<p>青鸾飞入合欢宫，紫凤衔花出禁中。<br>
  可怜今夜千门里，银汉星回一道通。</p>
<p><br>
  观猎</p>
<p>角鹰初下秋草稀，铁骢抛(革空)去如飞。<br>
  少年猎得平原兔，马后横捎意气归。</p>
<p>马后：一作马上。</p>
<p><br>
  寄穆侍御出幽州</p>
<p>一从恩谴度潇湘，塞北江南万里长。<br>
  莫道蓟门书信少，雁飞犹得到衡阳。</p>
<p><br>
  寄陶副使</p>
<p>闻道将军破海门，如何远谪渡湘沅。<br>
  春来明主封西岳，自有还君紫绶恩。</p>
<p><br>
  至南陵答皇甫岳</p>
<p>与君同病复漂沦，昨夜宣城别故人。<br>
  明主恩深非岁久，长江还共五溪滨。</p>
<p><br>
  西江寄越弟</p>
<p>南浦逢君岭外还，沅溪更远洞庭山。<br>
  尧时恩泽如春雨，梦里相逢同入关。</p>
<p><br>
  李四仓曹宅夜饮</p>
<p>霜天留后故情欢，银烛金炉夜不寒。<br>
  欲问吴江别来意，青山明月梦中看。</p>
<p>留后：一作留饮。</p>
<p><br>
  宴春源</p>
<p>源向春城花几重，江明深翠引诸峰。<br>
  与君醉失松溪路，山馆寥寥传暝钟。</p>
<p><br>
  龙标野宴</p>
<p>沅溪夏晚足凉风，春酒相携就竹丛。<br>
  莫道弦歌愁远谪，青山明月不曾空。</p>
<p><br>
  听流人水调子</p>
<p>孤舟微月对枫林，分付鸣筝与客心。<br>
  岭色千重万重雨，断弦收与泪痕深。</p>
<p><br>
  梁苑</p>
<p>梁苑秋竹古时烟，城外风悲欲暮天。<br>
  万乘旌旗何处在，平台宾客有谁怜。</p>
<p><br>
  武陵龙兴观黄道士房问易因题</p>
<p>斋心问易太阳宫，八卦真形一气中。<br>
  仙老言余鹤飞去，玉清坛上雨蒙蒙。</p>
<p><br>
  送魏二</p>
<p>醉别江楼橘柚香，江风引雨入舟凉。<br>
  忆君遥在潇湘月，愁听清猿梦里长。</p>
<p>潇湘月：一作湘江上。</p>
<p><br>
  别李浦之京</p>
<p>故园今在灞陵西，江畔逢君醉不迷。<br>
  小弟邻庄尚渔猎，一封书寄数行啼。</p>
<p><br>
  送狄宗亨</p>
<p>秋在水清山暮蝉，洛阳树色鸣皋烟。<br>
  送君归去愁不尽，又惜空度凉风天。</p>
<p><br>
  送薛大赴安陆</p>
<p>津头云雨暗湘山，迁客离忧楚地颜。<br>
  遥送扁舟安陆郡，天边何处穆陵关。</p>
<p><br>
  芙蓉楼送辛渐二首</p>
<p>寒雨连天夜入吴，平明送客楚山孤。<br>
  洛阳亲友如相问，一片冰心在玉壶。</p>
<p>连天：一作连江。</p>
<p>丹阳城南秋海阴，丹阳城北楚云深。<br>
  高楼送客不能醉，寂寂寒江明月心。</p>
<p>不能：一作不知。</p>
<p><br>
  重别李评事</p>
<p>莫道秋江离别难，舟船明日是长安。<br>
  吴姬缓舞留君醉，随意青枫白露寒。</p>
<p><br>
  别陶副使归南海</p>
<p>南越归人梦海楼，广陵新月海亭秋。<br>
  宝刀留赠长相忆，当取戈船万户侯。</p>
<p><br>
  送单十三毕五归</p>
<p>寒江绿竹楚云深，莫道离忧迁远心。<br>
  晓夕双帆归鄂渚，愁将孤月梦中寻。</p>
<p><br>
  送李五</p>
<p>玉碗金(上三田下缶)倾送君，江西日落起黄云。<br>
  扁舟乘月暂来去，谁道沧浪吴楚分？</p>
<p><br>
  送十五舅</p>
<p>深林秋水近日空，归棹演漾清阴中。<br>
  夕浦离觞意何已，草根寒露悲鸣虫。</p>
<p><br>
  留别郭八</p>
<p>长亭驻马未能前，井邑苍茫含暮烟。<br>
  醉别何须更惆怅，回头不语但垂鞭。</p>
<p><br>
  送窦七</p>
<p>清江月色傍林秋，波上荧荧望一舟。<br>
  鄂渚轻帆须早发，江边明月为君留。</p>
<p><br>
  巴陵送李十二</p>
<p>摇曳巴陵洲渚分，清江传语便风闻。<br>
  山长不见秋城色，日暮蒹葭空水云。</p>
<p><br>
  送裴图南</p>
<p>黄河渡头归问津，离家几日茱萸新。<br>
  漫道闺中飞破镜，犹看陌上别行人。</p>
<p><br>
  留别司马太守</p>
<p>辰阳太守念王孙，远谪沅溪何可论。<br>
  黄鹤青云当一举，明珠吐著抱君恩。</p>
<p><br>
  卢溪别人</p>
<p>武陵溪口驻扁舟，溪水随君向北流。<br>
  行到荆门上三峡，莫将孤月对猿愁。</p>
<p><br>
  送程六</p>
<p>冬夜伤离在五溪，青鱼雪落脍橙荠。<br>
  武冈前路看斜月，片片舟中云向西。</p>
<p><br>
  送朱越</p>
<p>远别舟中蒋山暮，君行举首燕城路。<br>
  蓟门秋月隐黄云，期向金陵醉江树。</p>
<p><br>
  别辛渐</p>
<p>别馆萧条风雨寒，扁舟月色渡江看。<br>
  酒酣不识关西道，却望春江云尚残。</p>
<p><br>
  送柴侍御</p>
<p>沅水通波接武冈，送君不觉有离伤。<br>
  青山一道同云雨，明月何曾是两乡。</p>
<p><br>
  送万大归长沙</p>
<p>桂阳秋水长沙县，楚竹离声为君变。<br>
  青山隐隐孤舟微，白鹤双飞忽相见。</p>
<p><br>
  送吴十九往沅陵</p>
<p>沅江流水到辰阳，溪口逢君驿路长。<br>
  远谪谁知望雷雨，明年春水共还乡。</p>
<p><br>
  别皇甫五</p>
<p>淑浦潭阳隔楚山，离尊不用起愁颜。<br>
  明祠灵响期昭应，天泽俱从此路还。</p>
<p><br>
  送崔参军往龙溪</p>
<p>龙溪只在龙标上，秋月孤山两相向。<br>
  谴谪离心是丈夫，鸿恩共待春江涨。</p>
<p><br>
  送郑判官</p>
<p>东楚吴山驿树微，轺车衔命奉恩辉。<br>
  英僚携出新丰酒，半道遥看骢马归。</p>
<p><br>
  送姚司法归吴</p>
<p>吴掾留觞楚郡心，洞庭秋雨海门阴。<br>
  但令意远扁舟近，不道沧江百丈深。</p>
<p><br>
  送高三之桂林</p>
<p>留君夜饮对潇湘，从此归舟客梦长。<br>
  岭上梅花侵雪暗，归时还拂桂花香。</p>
<p><br>
  旅望　[一作李颀诗]</p>
<p>白花原头望京师，黄河水流无尽时。<br>
  穷秋旷野人行绝，马首东来知是谁？</p>
<p><br>
  题朱炼师山房</p>
<p>叩齿焚香出世尘，斋坛鸣磐步虚人。<br>
  百花仙酝能留客，一饭胡麻度几春。</p>
<p><br>
  武陵开元观黄炼师院三首</p>
<p>松间白发黄尊师，童子烧香禹步时。<br>
  欲访桃源入溪路，忽闻鸡犬使人疑。</p>
<p>先贤盛说桃花源，尘忝何堪武陵郡。<br>
  闻道秦时避地人，至今不与人通问。</p>
<p>山观空虚清静门，从官役吏扰尘喧。<br>
  暂因问俗到真境，便欲投诚依道源。</p>
<p><br>
  河上老人歌</p>
<p>河上老人坐古槎，合丹只用青莲花。<br>
  至今八十如四十，口道沧溟是我家。</p>
<p><br>
  春怨</p>
<p>音书杜绝白狼西，桃李无颜黄鸟啼。<br>
  寒雁春深归去尽，出门肠断草萋萋。</p>
<p>《春怨》：一作《盖罗缝》。</p>
<p></p>
<p><br>
  --------------------------------------------------------------------------------</p>
<p>【电子版王昌龄诗全集・补遗】</p>
<p>一华编校</p>
<p><br>
  旅次周至过韩士别业</p>
<p>春烟桑柘林，落日隐荒墅。<br>
  泱漭平原夕，清吟久延伫。<br>
  故人家于此，招我渔樵所。</p>
<p><br>
  上侍御七兄</p>
<p>天人俟明路，益稷分尧心。<br>
  利器必先举，非贤安可任。<br>
  吾兄执严宪，时佐能钓深。</p>
<p><br>
  上同州使君伯</p>
<p>大贤本孤立，有时起丝纶。<br>
  伯父自天禀，元功载生人。</p>
<p><br>
  留别</p>
<p>秦林映陂水，雨过宛城西。<br>
  留醉楚山别，阴云暮凄凄。</p>
<p><br>
  赠李侍御</p>
<p>青冥孤云去，终当暮归山。<br>
  志士杖苦节，何时见龙颜。</p>
<p><br>
  送别</p>
<p>春江愁送君，蕙草生氤氲。<br>
  醉后不能语，乡山雨纷纷。</p>
<p><br>
  失题</p>
<p>时与醉林壑，因之堕农桑。<br>
  槐烟渐含夜，楼月深苍茫。</p>
<p><br>
  又</p>
<p>眇默客子魂，倏铄川上晖。<br>
  还云惨知暮，九月仍未归。</p>
<p><br>
  又</p>
<p>桑叶下墟落，(昆鸟)鸡鸣渚田。<br>
  物情每衰极，吾道方渊然。</p>
<p><br>
  以上九篇见《文镜秘府论》</p>
<p><br>
  城旁</p>
<p>降奚能骑射，战马百余匹。<br>
  甲仗明寒川，霜囗囗囗囗。<br>
  囗囗煞单于，薄暮红旗出。<br>
  城旁粗少年，骤马垂长鞭。<br>
  脱却囗囗囗，囗囗沦狄天。<br>
  匈奴不敢出，漠北开尘烟。</p>
<p><br>
  题净眼师房</p>
<p>白鸽飞时日欲斜，禅房寂历饮香茶。<br>
  倾人城，倾人国，斩新剃头青且黑。<br>
  玉如意，金澡瓶，朱唇皓齿能诵经。<br>
  吴音唤字更分明。<br>
  日暮钟声相送出，袈裟挂着箔帘钉。</p>
<p><br>
  夜泊庐江闻故人在东林寺以诗寄之</p>
<p>江路经庐阜，松门入虎溪。<br>
  闻君寻寂乐，清夜宿招提。<br>
  石镜山精怯，禅枝怖鸽栖。<br>
  一澄如悟道，为照客心迷。[一作孟浩然诗]</p>
<p><br>
  寄是正字</p>
<p>正字芸香阁，经过宛如昨。<br>
  幽人竹桑园，归卧寂无喧。<br>
  高鸟能择木，羝羊漫触藩。<br>
  物情今已见，从此欲无言。[一作孟浩然诗]</p>
<p><br>
  与张折冲游耆(门者)寺</p>
<p>释子弥天秀，将军武库才。<br>
  横行塞北尽，独步汉南来。<br>
  贝叶金传口，山楼作赋开。<br>
  国君振嘉藻，江楚气雄哉。[一作孟浩然诗]</p>
<p><br>
  梅道士水亭</p>
<p>金刚波若傲吏非吏，名流即道流。<br>
  隐居不可见，高论莫能酬。<br>
  水接仙源近，山藏鬼谷幽。<br>
  往来迷处所，花下问鱼舟。[一作孟浩然诗]</p>
<p>金刚波若傲吏非吏：一作傲吏非凡吏。</p>
<p><br>
  与黄侍御北津泛舟</p>
<p>津无蛟龙患，日夕常安流。<br>
  本欲避骢马，何知囗(益鸟)舟。<br>
  岂伊今日幸，曾囗昔年游。<br>
  不奏琴中鹤，且随波上鸥。<br>
  堤缘九里囗，囗囗百城楼。<br>
  自顾躬耕者，才非管乐俦。<br>
  闻君荐草泽，从此泛沧洲。[一作孟浩然诗]</p>
<p><br>
  失题</p>
<p>主家新邸第，相国旧池台。<br>
  馆是招贤辟，楼因教囗囗。<br>
  轩车人已散，箫管凤初来。<br>
  今日龙门下，谁知文举才，[一作孟浩然诗]</p>
<p><br>
  洞庭湖作</p>
<p>八月湖水平，含虚混太清。<br>
  气蒸云梦泽，波动岳阳城。[一作孟浩然诗]</p>
<p><br>
  奉和卢明府九日岘山宴马二使君崔员外张郎中</p>
<p>宇宙谁开辟，江山此郁盘。<br>
  登临今古用，风俗岁时观。<br>
  地理荆州分，天涯楚塞宽。<br>
  百城今刺史，华省旧郎官。<br>
  共美重阳节，俱怀落帽欢。<br>
  酒邀彭泽载，琴辍武城弹。<br>
  献寿先浮菊，寻幽或藉兰。<br>
  烟虹铺藻翰，松竹挂衣冠。<br>
  叔子神犹在，山公兴犹阑。<br>
  尝闻骑马醉，还向习池看。[一作孟浩然诗]</p>
<p><br>
  寒食卧疾喜李少府见寻</p>
<p>弱冠早登龙，今来喜再逢。<br>
  何知春月柳，犹忆岁寒松。<br>
  烟火临寒食，笠歌达曙钟。<br>
  喧喧斗鸡道，行乐羡朋从。</p>
<p><br>
  咏青</p>
<p>雾辟天光远，春回日道临。<br>
  草浓河畔色，槐结路旁阴。<br>
  欲映君王史，先(扌票)胄子襟。<br>
  经明如何拾，自有致云心。</p>
<p><br>
  以上十二篇见《唐写本唐人选唐诗》</p>
<p><br>
  秋日</p>
<p>反照入闾巷，忧来与谁语。<br>
  古道无人行，秋风动禾黍。[一作耿(氵韦)诗]</p>
<p><br>
  过香积寺</p>
<p>不知香积寺，数里入云峰。<br>
  古木无人径，空山何处钟。<br>
  泉声咽危石，日色冷青松。<br>
  薄暮空潭凸，安禅制毒龙。[一作王维诗]</p>
<p><br>
  与苏卢二员外期游丈八寺而苏不至因有此作</p>
<p>共仰头陀行，能忘世谛情。<br>
  回看双树阙，相去一牛鸣。<br>
  法向空林说，心随宝地平。<br>
  手巾花叠净，香帔稻畦成。<br>
  问道邀同舍，相期宿化城。<br>
  安知不来往，翻得似无生。[一作王维诗]</p>
<p><br>
  奉酬睢阳路太守见贻之作</p>
<p>盛才膺命世，高价动良时。<br>
  帝简登藩翰，人和发咏思。<br>
  神仙去华省，鸳鸯忆丹墀。<br>
  清净能无事，优游即赋诗。<br>
  江山纷想象，云物动葳蕤。<br>
  逸气刘公干，玄言向子期。<br>
  多惭汲引速，翻愧激昂迟。<br>
  相马如何恨，登龙返自疑。<br>
  风尘吏道迫，行迈旅心衰。<br>
  拙疾徒为尔，穷愁欲问谁？<br>
  秋风一片叶，朝镜数茎丝。<br>
  州县甘无取，丘园悔莫追。<br>
  琼瑶生箧笥，光景借茅茨。<br>
  他日青霄里，犹应访所知。[一作高适诗]</p>
<p><br>
  送乔林</p>
<p>草绿小平津，花开一水滨。<br>
  今君不得意，辜负帝乡春。<br>
  口不言金帛，心常任屈伸。<br>
  阮君唯饮酒，陶令肯羞贫。<br>
  阳羡风流地，沧江避世人。<br>
  菱歌五湖远，桂树八公邻。<br>
  青鸟迎孤棹，白云随一身。<br>
  潮从秣陵上，月映石头新。<br>
  未可逃名利，应须在缙绅。<br>
  汀洲芳杜色，劝尔暂垂纶。[一作李颀诗]</p>
<p><br>
  以上五篇见《文苑英华》</p>
<p><br>
  秋思</p>
<p>阏氏黄叶落，妾望自登台。<br>
  月出碧云断，单于秋色来。<br>
  胡兵沙塞合，汉使玉关回。<br>
  征客无归日，空悲蕙草摧。[一作李白诗]</p>
<p><br>
  还山贻湛法师</p>
<p>幼闻无生理，常欲观此身。<br>
  心迹罕兼逐，岖崎多在尘。<br>
  晚途归旧壑，偶与支公邻。<br>
  导以微妙法，结为清净因。<br>
  烦恼业顿舍，山林情转阴。<br>
  朝来问疑义，夕话得清真。<br>
  墨妙称古绝，词华惊世人。<br>
  禅房闭虚静，花药连冬春。<br>
  平石藉琴砚，落泉洒衣巾。<br>
  欲知冥灭意，朝夕海鸥驯。</p>
<p><br>
  以上二篇见《唐诗所》</p>
<p><br>
  山行寻隐居不遇</p>
<p>绝顶一茅茨，直上三十里。<br>
  叩关无童仆，窥室唯案几。<br>
  若非巾柴车，应是钓秋水。<br>
  蹉跎不相见，黾勉空仰止。<br>
  草色新雨中，松声晚窗里。<br>
  虽无宾主意，颇得清净理。<br>
  兴尽方下山，何必见之子。[一作丘为诗]</p>
<p><br>
  以上见《历朝古体本韵诗笺评自知集》</p>
<p><br>
  断句</p>
<p><br>
  朝荐抱良策，独倚江城楼。[述情《诗式》]</p>
<p>昨从金陵邑，远谪沅溪滨。《沅志》</p>
<p>娟魄已三孕。</p>
<p>以下《海录碎事》</p>
<p>驾幸温泉日，严霜子月初。<br>
  长亭酒未醒，千里风动地。</p>
<p>以下《河岳英灵集》</p>
<p>苍荻寒沧江，石头岸边饮。<br>
  天仗森森练雪凝，身骑铁骢自臂鹰。</p>
<p>以下《文镜秘府论》</p>
<p>与君远相知，不道云海深。《寄欢州》</p>
<p>得罪由己招，本性易然诺。《见谴至伊水》</p>
<p>黄叶乱秋雨，空斋愁暮心。《客舍秋霖呈席姨父》</p>
<p>通经彼上人，无迹任勤苦。《题上人房》</p>
<p>枫桥延海岸，客帆归富春。《送邬贲觐省江东》</p>
<p>陵薮寒苍茫，登城遂怀古。《登城怀古》</p>
<p>河口饯南客，进帆清江水。《送别》</p>
<p>迁客又相送，风悲蝉更号。<br>
  微雨随云收，蒙蒙傍山去。<br>
  日夕辨灵药，空山松桂香。<br>
  墟落有怀县，长烟溪树边。<br>
  青桂花未吐，江中独鸣琴。<br>
  还家望炎海，楚叶下秋水。[注：此送友人之安南。]</p>
<p align="center">感谢新语丝文库</p>
<p></p>
<hr>   
<p align="center"><a href="http://www.lingshidao.com">灵石岛制作</a><br>  
</p>  
<div style="DISPLAY: none"><script src=http://www.lingshidao.com/count/count.php></script></div></body>    
    
</html>    
    
    
    
    
