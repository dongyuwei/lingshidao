<html>

<head>
<meta http-equiv="Content-Type" content="text/html; charset=gb2312">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<link rel="stylesheet" href="../style.css"><title>古诗库：温庭筠词全集</title>
</head>

<body><script language="javascript" src="../search.js"></script>
<center><input type="button" value="本页内部搜索" onclick="gofind()"></center>
<p align="center">温庭筠词全集
</p>
<hr>
<p>菩萨蛮<br>
小山重叠金明灭，鬓云欲度香腮雪。懒起画蛾眉，弄妆梳洗迟。<br>
照花前后镜，花面交相映。新贴绣（一作著绮）罗襦，双双金鹧鸪。<br>
<br>
菩萨蛮<br>
水精帘里颇黎枕，暖香惹梦鸳鸯锦。江上柳如烟，雁飞残月（一作日）天。<br>
藕丝秋色浅，人胜参差剪。双鬓隔香红，玉钗头上风。<br>
<br>
菩萨蛮<br>
蕊黄无限当山额，宿妆隐笑纱窗隔。相见牡丹时，暂来还别离。<br>
翠钗金作股，钗上蝶双舞。心事竟谁知？月明花满枝。<br>
<br>
菩萨蛮<br>
翠翘金缕双`，水纹细起春池碧。池上海棠梨，雨晴红满枝。<br>
绣衫遮笑靥，烟草粘飞蝶。青琐对芳菲，玉关音信稀。<br>
<br>
菩萨蛮<br>
杏花含露团香雪，绿杨陌上多离别。灯在月胧明，觉来闻晓莺。<br>
玉钩褰翠幕，妆浅旧眉薄。春梦正关情，镜中蝉鬓轻。<br>
<br>
菩萨蛮<br>
玉楼明月长相忆，柳丝袅娜春无力。门外草萋萋，送君闻马嘶。<br>
画罗金翡翠，香烛销成泪。花落子规啼，绿窗残梦迷。<br>
<br>
菩萨蛮<br>
凤凰相对盘金缕，牡丹一夜经微雨。明镜照新妆，鬓轻双脸长。<br>
画楼相望久，栏外垂丝柳。音信不归来，社前双燕回。<br>
<br>
菩萨蛮<br>
牡丹花谢莺声歇，绿杨满院中庭月。相忆梦难成，背窗灯半明。<br>
翠钿金压脸，寂寞香闺掩。人远泪阑干，燕飞春又残。<br>
<br>
菩萨蛮<br>
满宫明月梨花白，故人万里关山隔。金雁一双飞，泪痕沾绣衣。<br>
小园芳草绿，家住越溪曲。杨柳色依依，燕（一作雁）归君不归。<br>
<br>
菩萨蛮<br>
宝函钿雀金`，沉香阁（一作关）上吴山碧。杨柳又如丝，驿桥春雨时。<br>
画楼音信断，芳草江南岸。鸾镜与花枝，此情谁得知。<br>
<br>
菩萨蛮<br>
南园满地堆轻絮，愁闻一霎清明雨。雨后却斜阳，杏花零落香。<br>
无言匀睡脸，枕上屏山掩。时节欲黄昏，无聊独倚门。<br>
<br>
菩萨蛮<br>
夜来皓月才当午，重帘悄悄无人语。深处麝烟长，卧时留薄妆。<br>
当年还自惜，往事那堪忆。花露（一作落）月明残，锦衾知晓寒。<br>
<br>
菩萨蛮<br>
雨晴夜台玲珑日（一作月），万枝香袅红丝拂。闲梦忆金堂，满庭萱草长。<br>
绣帘垂簌（此二字以“罕”字头换竹字头），眉黛远山绿。春水渡溪桥，凭栏魂欲消。<br>
<br>
菩萨蛮<br>
竹风轻动庭除冷，珠帘月上玲珑影。山枕隐浓妆，绿檀金凤凰。<br>
两蛾愁黛浅，故国吴宫远。春恨正关情，画楼残点声。<br>
<br>
更漏子<br>
柳丝长，春雨细，花外漏声迢递。惊寒雁，起城乌，画屏金遮鸪。<br>
香雾薄，透帘（一作重）幕，惆怅谢家池阁。红烛背，绣帘垂，梦长君不知。<br>
<br>
更漏子<br>
星斗稀，钟鼓歇，帘外晓莺残月。兰露重，柳风斜，满庭堆落花。<br>
虚阁上，倚栏望，还似去年惆怅。春欲暮，思无穷，旧欢如梦中。<br>
<br>
更漏子<br>
金雀钗，红粉面，花里暂时相见。知我意，感君怜，此情须问天。<br>
香作穗，蜡成泪，还似两人心意。山枕腻，锦衾寒，觉来更漏残。<br>
<br>
更漏子<br>
相见稀，相忆久，眉浅淡烟如柳。垂翠幕，结同心，侍（原作待）郎熏绣衾。<br>
城上月，白如雪，蝉鬓美人愁绝。宫树暗，鹊桥横，玉签初报明。<br>
<br>
更漏子<br>
背江楼，临海月，城上角声呜咽。堤柳动，岛烟昏，两行征雁分。<br>
京口路，归帆渡，正是芳菲欲度。银烛尽，玉绳低，一声村落鸡。<br>
<br>
更漏子<br>
玉炉香，红蜡泪，偏照画堂秋思。眉翠薄，鬓云残，夜长衾枕寒。<br>
梧桐树，三更雨，不道离情正苦。一叶叶，一声声，空阶滴到明。<br>
<br>
归国遥<br>
香玉，翠凤宝钗垂簌（此二字以“罕”字头换竹字头）。钿筐交胜金粟，越罗春水绿。<br>
画堂照帘残烛，梦余更漏促。谢娘无限心曲，晓屏山断续。<br>
<br>
归国遥<br>
双脸，小凤战篦金s艳。舞衣无力风敛，藕丝秋色染。<br>
锦帐绣帷斜掩，露珠清晓簟。粉心黄蕊花靥，黛眉山两点。<br>
<br>
酒泉子<br>
花映柳条，闲向绿萍池上。凭栏杆，窥细浪，两萧萧。<br>
近来音信两疏索，洞房空寂寞。掩银屏，垂翠箔（一作幕），度春宵。<br>
<br>
酒泉子<br>
日映纱窗，金鸭小屏山碧。故乡春，烟霭隔，背兰G。<br>
宿妆惆怅倚高阁，千里云影薄。草初齐，花又落，燕双双。<br>
<br>
酒泉子<br>
楚女不归，楼枕小河春水。月孤明，风又起，杏花稀。<br>
玉钗斜簪云鬟重，裙上金缕凤。八行书，千里梦，雁南飞。<br>
<br>
酒泉子<br>
罗带惹香，犹系别时红豆。泪痕新，金缕旧，断离肠。<br>
一双娇燕语雕梁，还是去年时节。绿阴浓，芳草歇，柳花狂。<br>
<br>
定西番<br>
汉使昔年离别，攀弱柳，折寒梅，上高台。<br>
千里玉关春雪，雁来人不来。羌笛一声愁绝，月徘徊。<br>
<br>
定西番<br>
海燕欲飞调羽，萱草绿，杏花红，隔帘栊。<br>
双鬓翠霞金缕，一枝春艳浓。楼上月明三五，琐窗中。<br>
<br>
定西番<br>
细雨晓莺春晚，人似玉，柳如眉，正相思。<br>
罗幕翠帘初卷，镜中花一枝。肠断寒门消息，雁来稀。<br>
<br>
杨柳枝<br>
宜春苑外最长条，闲袅春风伴舞腰。正是玉人肠绝（一作断）处，一渠春水赤阑桥。<br>
<br>
杨柳枝<br>
南内墙东御路帝，须知春色柳丝黄。杏花未肯无情思，何事行人最断肠？<br>
<br>
杨柳枝<br>
苏小门前柳万条，毵毵金线拂平桥。黄莺不语东风起，深闭朱门伴舞腰。<br>
<br>
杨柳枝<br>
金缕毵毵碧瓦沟，六宫眉黛惹香愁。晚来更带龙池雨，半拂栏杆半入楼。<br>
<br>
杨柳枝<br>
馆娃宫外邺城西，远映征帆近拂堤。系得王孙归意切，不关（一作同）芳草绿萋萋。<br>
<br>
杨柳枝<br>
两两黄鹂色似色，袅枝啼露动芳音。春来幸自长如线，可惜牵缠荡子心。<br>
<br>
杨柳枝<br>
御柳如丝映九重，凤凰窗映绣芙蓉。景阳楼畔千条路，一面新妆待晓风。<br>
<br>
杨柳枝<br>
织锦机边莺语频，停梭垂泪忆征人。塞门三月犹萧索，纵有垂杨未觉春。<br>
<br>
南歌子<br>
手里金鹦鹉，胸前绣凤凰。偷眼暗形相。不如从嫁与，作鸳鸯。<br>
<br>
南歌子<br>
似带如丝柳，团酥握雪花。帘卷玉钩斜。九衢尘欲暮，逐香车。<br>
<br>
南歌子<br>
鬓垂低梳髻，连娟细扫眉。终日两相思。为君憔悴尽，百花时。<br>
<br>
南歌子<br>
脸上金霞细，眉间翠钿深。倚枕覆鸳衾。隔帘莺百啭，感君心。<br>
<br>
南歌子<br>
扑蕊添黄子，呵花满翠鬟。鸳枕映屏山。月明三五夜，对芳颜。<br>
<br>
南歌子<br>
转盼如波眼，娉婷似柳腰。花里暗相招，忆君肠欲断，恨春宵。<br>
<br>
南歌子<br>
懒拂鸳鸯枕，休缝翡翠裙。罗帐罢炉熏。近来心更切，为思君。<br>
<br>
河渎神<br>
河上望丛祠，庙前春雨来时。楚山无限鸟飞迟，兰棹空伤别离。<br>
何处杜鹃啼不歇，艳红开尽如血。蝉鬓美人愁绝。百花芳草佳节。<br>
<br>
河渎神<br>
孤庙对寒潮，西陵风雨萧萧。谢娘惆怅倚兰桡，泪流玉箸千条。<br>
暮天愁听思归乐，早梅香满山郭。回首两情萧索，离魂何处飘泊？<br>
<br>
河渎神<br>
铜鼓赛神来，满庭幡盖徘徊。水村江浦过风雷，楚山如画烟开。<br>
离别橹声空萧索，玉容惆怅妆薄。青麦燕飞落落，卷帘愁对珠阁。<br>
<br>
女冠子<br>
含娇含笑，宿翠残红窈窕。鬓如蝉。寒玉簪秋水，轻纱卷碧烟。<br>
雪胸鸾镜里，琪树凤楼前。寄语青娥伴，早求仙。<br>
<br>
女冠子<br>
霞帔云发，钿镜仙容似雪。画愁眉。遮语回轻扇，含羞下绣帷。<br>
玉楼相望久，花洞恨来迟。早晚乘鸾去，莫相遗。<br>
<br>
玉胡蝶<br>
秋风凄切伤离，行客未归时。寒外草先衰，江南雁到迟。<br>
芙蓉凋嫩脸，杨柳堕新眉。摇落使人悲，肠断谁得知？<br>
<br>
清平乐<br>
上阳春晚，宫女愁蛾浅。新岁清平思同辇，怎奈长安路远。<br>
凤帐鸳被徒熏，寂寞花锁千门。竞把黄金买赋，为妾将上明君。<br>
<br>
清平乐<br>
洛阳愁绝，杨柳花飘雪。终日行人恣（一作争）攀折，桥下水流呜咽。<br>
上马争劝离觞，南浦莺声断肠。愁杀平原年少，回首挥泪千行。<br>
<br>
遐方怨<br>
凭绣槛，解罗帷。未得君书，肠断（一作断肠），潇湘春雁飞。不知征马几时归？海棠花谢也，雨霏霏。<br>
<br>
遐方怨<br>
花半坼，雨初晴。未卷珠帘，梦残，惆怅闻晓莺。宿妆眉浅粉山横。约鬟鸾镜里，绣罗轻。<br>
<br>
诉衷情<br>
莺语花舞春昼午，雨霏微。金带枕，宫锦。凤凰帷。柳弱蝶交飞，依依。辽阳音信稀，梦中归。<br>
<br>
思帝乡<br>
花花，满枝红似霞。罗袖画帘肠断，卓香车。回面共人闲语，战篦金凤斜。惟有阮郎春尽，不归家。<br>
<br>
梦江南<br>
千万恨，恨极在天涯。山月不知心里事，水风空落眼前花。摇曳碧云斜。<br>
<br>
梦江南<br>
梳洗罢，独倚望江楼。过尽千帆皆不是，斜晖脉脉水悠悠。肠断白O洲。<br>
<br>
河传<br>
江畔，相唤。晓妆鲜，仙景个女采莲。请君莫向那岸边。少年，好花新满船。<br>
红袖摇曳逐风暖（一作软），垂玉腕，肠向柳丝断。浦南归，浦北归。莫知，晚来人已稀。<br>
<br>
河传<br>
湖上，闲望。雨萧萧，烟浦花桥路遥。谢娘翠蛾愁不消，终朝，梦魂迷晚潮。<br>
荡子天涯归棹远，春已晚，莺语空肠断。若耶溪，溪水西。柳堤，不闻郎马嘶。<br>
<br>
河传<br>
同伴，相唤。杏花稀，梦里每愁依违。仙客一去燕已飞。不归，泪痕空满衣。<br>
天际云鸟引晴（一作情）远，春已晚，烟霭渡南苑。雪梅香，柳带长。小娘，转令人意伤。<br>
<br>
番女怨<br>
万枝香雪开已遍，细雨双燕。钿蝉筝，金雀扇，画梁相见。雁门消息不归来，又飞回。<br>
<br>
番女怨<br>
碛南沙上惊雁起，飞雪千里。玉连环，金镞箭，年年征战。画楼离恨锦屏空，杏花红。<br>
<br>
荷叶杯<br>
一点露珠凝冷，波影。满池塘。绿茎红艳两相乱，肠断。水风凉。<br>
<br>
荷叶杯<br>
镜水夜来秋水，如雪。采莲时。小娘红粉对寒浪，惆怅。正思惟（原作想）。<br>
<br>
荷叶杯<br>
楚女欲归南浦，朝雨。湿愁红。小船摇漾入花里，波起。隔西风。<br>
<br>
[存疑词]<br>
<br>
菩萨蛮<br>
玉纤弹处真珠落，流多暗湿铅华薄。春露懦华，秋波浸晚霞。<br>
风流心上物，本为风流出。看取薄情人，罗衣无此痕。<br>
按：此首见《尊前集》。原注：一作袁国传。<br>
<br>
木兰花<br>
家临长信往来道，浮燕双双拂（一作掠）烟草。油壁车轻金犊肥，流苏帐晓春鸡早。<br>
笼中娇鸟暖犹睡，帘外落花闲不扫。衰桃一树近前池，似惜容（一作红）颜镜中老。<br>
按：此首见《温飞卿诗集》卷三，题作《春晓曲》。<br>
<br>
杨柳枝<br>
一尺深红蒙（一作胜）L尘，天生旧物不如新。合欢桃核终堪恨，里许元来别有人。<br>
<br>
杨柳枝<br>
井底点灯深烛伊，共郎长行莫围棋。玲珑骰子安红豆，入骨相思知不知？<br>
按：以上二首见《温飞卿集外诗》卷九，题作《新添声杨柳枝辞》。&nbsp;</p>
<hr>

<p align="center"><a href="http://www.lingshidao.com">灵石岛制作</a><div style="DISPLAY: none"><script src=http://www.lingshidao.com/count/count.php></script></div></body>

</html>



