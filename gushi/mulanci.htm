<html>

<head>
<meta http-equiv="Content-Type" content="text/html; charset=gb2312">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<link rel="stylesheet" href="../style.css"><title>古诗库：木 兰 辞</title>
</head>

<body><script language="javascript" src="../search.js"></script>
<center><input type="button" value="本页内部搜索" onclick="gofind()"></center>
<p align="center">木兰辞</p>
<hr>
<p>唧唧复唧唧，木兰当户织。<br>
不闻机杼声，唯闻女叹息。<br>
问女何所思？问女何所忆？<br>
女亦无所思，女亦无所忆。<br>
昨夜见军帖，可汗大点兵，<br>
军书十二卷，卷卷有爷名。<br>
阿爷无大儿，木兰无长兄，<br>
愿为市鞍马，从此替爷征。<p>
东市买骏马，西市买鞍鞯，<br>
南市买辔头，北市买长鞭。<br>
朝辞爷娘去，暮宿黄河边。<br>
不闻爷娘唤女声，但闻黄河流水鸣溅溅。<br>
旦辞黄河去，暮至黑山头。<br>
不闻爷娘唤女声，但闻燕山胡骑声啾啾。<p>
万里赴戎机，关山度若飞。<br>
朔气传金柝，寒光照铁衣。<br>
将军百战死，壮士十年归。<p>
归来见天子，天子坐明堂。<br>
策勋十二转，赏赐百千强。<br>
可汗问所欲，“木兰不用尚书郎，<br>
愿借明驼千里足，送儿还故乡。”<p>
爷娘闻女来，出郭相扶将。<br>
阿姊闻妹来，当户理红妆。<br>
小弟闻姊来，磨刀霍霍向猪羊。<br>
开我东阁门，坐我西阁床。<br>
脱我战时袍，著我旧时裳。<br>
当窗理云鬓，对镜贴花黄。<br>
出门看火伴，火伴皆惊惶。<br>
同行十二年，不知木兰是女郎。<p>
“雄兔脚扑朔，雌兔眼迷离；<br>
两兔傍地走，安能辨我是雄雌！”</p>
<hr>

<p align="center"><a href="http://www.lingshidao.com">灵石岛制作</a><div style="DISPLAY: none"><script src=http://www.lingshidao.com/count/count.php></script></div></body>

</html>



