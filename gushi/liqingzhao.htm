<html>

<head>
<meta http-equiv="Content-Type" content="text/html; charset=gb2312">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<link rel="stylesheet" href="../style.css"><title>古诗库：李清照词全集</title>
</head>
<body><script language="javascript" src="../search.js"></script>
<center><input type="button" value="本页内部搜索" onclick="gofind()"></center>


<p align="center">李清照词全集<br>
</p>
<p><a href="liqingzhao.htm#1">如梦令</a> <a href="liqingzhao.htm#2">如梦令</a> <a href="liqingzhao.htm#3">点绛唇</a> 
<a href="liqingzhao.htm#4">点绛唇</a> <a href="liqingzhao.htm#5">浣溪沙</a> <a href="liqingzhao.htm#6">浣溪沙</a> 
<a href="liqingzhao.htm#7">浣溪沙</a> <a href="liqingzhao.htm#8">浣溪沙</a> <a href="liqingzhao.htm#9">浣溪沙</a> 
<a href="liqingzhao.htm#10">菩萨蛮</a> &nbsp; <a href="liqingzhao.htm#11"><br>
菩萨蛮</a> <a href="liqingzhao.htm#12">诉衷情</a> 
<a href="liqingzhao.htm#13">好事近</a> <a href="liqingzhao.htm#14">清平乐</a> <a href="liqingzhao.htm#15">忆秦娥</a> 
<a href="liqingzhao.htm#16">摊破浣溪沙</a> <a href="liqingzhao.htm#17">摊破浣溪沙</a> <a href="liqingzhao.htm#18">添字采桑子</a> 
<a href="liqingzhao.htm#19">武陵春</a> <a href="liqingzhao.htm#20">醉花阴</a> &nbsp; <a href="liqingzhao.htm#21"><br>
南歌子</a>
<a href="liqingzhao.htm#22">怨王孙</a> <a href="liqingzhao.htm#23">鹧鸪天</a> <a href="liqingzhao.htm#24">鹧鸪天</a> 
<a href="liqingzhao.htm#25">玉楼春</a> <a href="liqingzhao.htm#26">小重山</a> <a href="liqingzhao.htm#27">一剪梅</a> 
<a href="liqingzhao.htm#28">临江仙</a> <a href="liqingzhao.htm#29">临江仙</a> <a href="liqingzhao.htm#30">蝶恋花</a> 
&nbsp;
<a href="liqingzhao.htm#31"><br>
蝶恋花</a> <a href="liqingzhao.htm#32">蝶恋花</a> <a href="liqingzhao.htm#33">渔家傲</a> 
<a href="liqingzhao.htm#34">渔家傲</a> <a href="liqingzhao.htm#35">［歹带］人娇</a> <a href="liqingzhao.htm#36">行香子</a> 
<a href="liqingzhao.htm#37">行香子</a> <a href="liqingzhao.htm#38">孤雁儿</a> <a href="liqingzhao.htm#39">满庭芳</a> 
<a href="liqingzhao.htm#40">满庭芳</a> &nbsp; <a href="liqingzhao.htm#41"><br>
凤凰台上忆吹箫</a> <a href="liqingzhao.htm#42">声声慢</a> 
<a href="liqingzhao.htm#43">庆清朝慢</a> <a href="liqingzhao.htm#44">念奴娇</a> <a href="liqingzhao.htm#45">永遇乐</a> 
<a href="liqingzhao.htm#46">多丽</a> <a href="liqingzhao.htm#47">长寿乐</a> <a href="liqingzhao.htm#48">减字木兰花</a> 
<a href="liqingzhao.htm#49">瑞鹧鸪</a></p> 
<hr> 
<p><br> 
<a name="1"></a>如梦令<p> 
<br> 
常记溪亭日暮，<br> 
沉醉不知归路。<br> 
兴尽晚回舟，<br> 
误入藕花深处。<br> 
争渡，争渡，<br> 
惊起一滩鸥鹭。<p> 
<br> 
<a name="2"></a>如梦令<p> 
昨夜雨疏风骤，<br> 
浓睡不消残酒。<br> 
试问卷帘人，<br> 
却道海棠依旧。<br> 
知否？知否？<br> 
应是绿肥红瘦。<p> 
<br> 
<a name="3"></a>点绛唇<p> 
寂寞深闺，<br> 
柔肠一寸愁千缕。<br> 
惜春春去，<br> 
几点催花雨。<p> 
倚遍栏干，<br> 
只是无情绪！<br> 
人何处？<br> 
连天衰草，<br> 
望断归来路。<p> 
<br> 
<a name="4"></a>点绛唇<p> 
蹴罢秋千，<br> 
起来慵整纤纤手。<br> 
露浓花瘦，<br> 
薄汗轻衣透。<p> 
见有人来，<br> 
袜铲金钗溜，<br> 
和羞走。<br> 
倚门回首，<br> 
却把青梅嗅。<p> 
（此首一作无名氏词，见《花草粹编》卷一）<p> 
<br> 
<a name="5"></a>浣溪沙<p> 
莫许杯深琥珀浓，<br> 
未成沈醉意先融，<br> 
疏钟己应晚来风。<p> 
瑞脑香消魂梦断，<br> 
辟寒金小髻鬟松，<br> 
醒时空对烛花红。<p> 
<br> 
<a name="6"></a>浣溪沙<p> 
小院闲窗春己深，<br> 
重帘未卷影沈沈，<br> 
倚楼无语理瑶琴。<p> 
远岫出山催薄暮，<br> 
细风吹雨弄轻阴，<br> 
梨花欲谢恐难禁。<p> 
<br> 
<a name="7"></a>浣溪沙<p> 
<br> 
淡荡春光寒食天，<br> 
玉炉沈水袅残烟，<br> 
梦回山枕隐花钿。<p> 
海燕未来人斗草， <br> 
江梅已过柳生绵，<br> 
黄昏疏雨湿秋千。<p> 
<br> 
<a name="8"></a>浣溪沙<p> 
髻子伤春慵更梳，<br> 
晚风庭院落梅初，<br> 
淡云来往月疏疏，<p> 
玉鸭薰炉闲瑞脑，<br> 
朱樱斗帐掩流苏，<br> 
通犀还解辟寒无。<p> 
<br> 
<a name="9"></a>浣溪沙<p> 
绣幕芙蓉一笑开，<br> 
斜偎宝鸭亲香腮，<br> 
眼波才动被人猜。<p> 
一面风情深有韵，<br> 
半笺娇恨寄幽怀，<br> 
月移花影约重来。<p> 
<br> 
<a name="10"></a>菩萨蛮<p> 
风柔日薄春犹早，<br> 
夹衫乍著心情好。<br> 
睡起觉微寒，<br> 
梅花鬓上残。<p> 
故乡何处是？<br> 
忘了除非醉。<br> 
沈水卧时烧，<br> 
香消酒未消。<p> 
<br> 
<a name="11"></a>菩萨蛮<p> 
归鸿声断残云碧，<br> 
背窗雪落炉烟直。<br> 
烛底凤钗明，<br> 
钗头人胜轻。<p> 
角声催晓漏，<br> 
曙色回牛斗。<br> 
春意看花难，<br> 
西风留旧寒。<p> 
<br> 
<a name="12"></a>诉衷情<p> 
夜来沈醉卸妆迟，<br> 
梅萼插残枝。<br> 
酒醒熏破春睡，<br> 
梦断不成归。<p> 
人悄悄，<br> 
月依依，<br> 
翠帘垂。<br> 
更挪残蕊，<br> 
更拈馀香，<br> 
更得些时。<p> 
<br> 
<a name="13"></a>好事近<p> 
风定落花深，<br> 
帘外拥红堆雪。<br> 
长记海棠开後，<br> 
正是伤春时节。<p> 
酒阑歌罢玉尊空，<br> 
青缸暗明灭。<br> 
魂梦不堪幽怨，<br> 
更一声啼□（左“决”右半，右“鸟”）。<p> 
<br> 
<a name="14"></a>清平乐<p> 
年年雪里，<br> 
常插梅花醉，<br> 
挪尽梅花无好意，<br> 
赢得满衣清泪！<p> 
今年海角天涯，<br> 
萧萧两鬓生华。<br> 
看取晚来风势，<br> 
故应难看梅花。<p> 
<br> 
<a name="15"></a>忆秦娥<p> 
临高阁，<br> 
乱山平野烟光薄。<br> 
烟光薄，<br> 
栖鸦归後，<br> 
暮天闻角。<p> 
断香残香情怀恶，<br> 
西风催衬梧桐落。<br> 
梧桐落，<br> 
又还秋色，<br> 
又还寂寞。<p> 
<br> 
<a name="16"></a>摊破浣溪沙<p> 
揉破黄金万点轻，<br> 
剪成碧玉叶层层。<br> 
风度精神如彦辅，<br> 
太鲜明。<p> 
梅蕊重重何俗甚，<br> 
丁香千结苦粗生。<br> 
熏透愁人千里梦，<br> 
却无情。<p> 
<br> 
<a name="17"></a>摊破浣溪沙<p> 
病起萧萧两鬓华，<br> 
卧看残月上窗纱。<br> 
豆蔻连梢煎熟水，<br> 
莫分茶。<p> 
枕上诗书闲处好，<br> 
门前风景雨来佳，<br> 
终日向人多酝藉，<br> 
木犀花。<p> 
<br> 
<a name="18"></a>添字采桑子<p> 
<br> 
窗前谁种芭蕉树？<br> 
阴满中庭；<br> 
阴满中庭，<br> 
叶叶心心、舒卷有馀情。<p> 
伤心枕上三更雨，<br> 
点滴霖霪；<br> 
点滴霖霪，<br> 
愁损北人、不惯起来听！<p> 
<br> 
<a name="19"></a>武陵春<p> 
风住尘香花已尽，<br> 
日晚倦梳头。<br> 
物是人非事事休，<br> 
欲语泪先流。<p> 
闻说双溪春尚好，<br> 
也拟泛轻舟。<br> 
只恐双溪舴艋舟，<br> 
载不动、许多愁。<p> 
<br> 
<a name="20"></a>醉花阴　<p>
<br>
薄雾浓云愁永昼，<br>
瑞脑消金兽。<br>
佳节又重阳，<br>
玉枕纱橱，<br>
半夜凉初透。<p>
东篱把酒黄昏後，<br>
有暗香盈袖。<br>
莫道不消魂，<br>
帘卷西风，<br>
人比黄花瘦。<p>
<br>
<a name="21"></a>南歌子<p>
天上星河转，<br>
人间帘幕垂。<br>
凉生枕簟泪痕滋，<br>
起解罗衣聊问、夜何其？<p>
翠贴莲蓬小，<br>
金销藕叶稀。<br>
旧时天气旧时衣，<br>
只有情怀不似、旧家时！<p>
<br>
<a name="22"></a>怨王孙<p>
湖上风来波浩渺，<br>
秋已暮、红稀香少。<br>
水光山色与人亲，<br>
说不尽、无穷好。<p>
莲子已成荷叶老，<br>
青露洗、苹花汀草。<br>
眠沙鸥鹭不回头，<br>
似也恨、人归早。<p>
<br>
<a name="23"></a>鹧鸪天<p>
寒日萧萧上锁窗，<br>
梧桐应恨夜来霜。<br>
酒阑更喜团茶苦，<br>
梦断偏宜瑞脑香。<p>
秋已尽，<br>
日犹长，<br>
仲宣怀远更凄凉。<br>
不如随分尊前醉，<br>
莫负东篱菊蕊黄。<p>
<br>
<a name="24"></a>鹧鸪天<p>
暗淡轻黄体性柔，<br>
情疏迹远只香留．<br>
何须浅碧深红色，<br>
自是花中第一流．<p>
梅定妒，<br>
菊应羞，<br>
画栏开处冠中秋．<br>
骚人可煞无情思，<br>
何事当年不见收．<p>
<br>
<a name="25"></a>玉楼春<p>
红梅<p>
红酥肯放琼苞碎，<br>
探著南枝开遍末？<br>
不知酝藉几多时，<br>
但见包藏无限意。<p>
道人憔悴春窗底，<br>
闷损阑干愁不倚。<br>
要来小看便来休，<br>
未必明朝风不起。<p>
<br>
<a name="26"></a>小重山<p>
春到长门春草青，<br>
红梅些子破，<br>
未开匀。<br>
碧云笼碾玉成尘，<br>
留晓梦，<br>
惊破一瓯春。<p>
花影压重门，<br>
疏帘铺淡月，<br>
好黄昏。<br>
二年三度负东君，<br>
归来也，<br>
著意过今春。<p>
<br>
<a name="27"></a>一剪梅<p>
红藕香残玉簟秋。<br>
轻解罗裳，<br>
独上兰舟。<br>
云中谁寄锦书来？<br>
雁字回时，<br>
月满西楼。<p>
花自飘零水自流。<br>
一种相思，<br>
两处闲愁。<br>
此情无计可消除，<br>
才下眉头，<br>
却上心头。<p>
<br>
<a name="28"></a>临江仙<p>
欧阳公作《蝶恋花》，有“深深深几许”之句，予酷爱之。用其语作“庭院深<br>
深”数阙，其声即旧《临江仙》也。<p>
庭院深深深几许，<br>
云窗雾阁常扃，<br>
柳梢梅萼渐分明，<br>
春归秣陵树，<br>
人老建康城。<p>
感月吟风多少事，<br>
如今老去无成，<br>
谁怜憔悴更雕零，<br>
试灯无意思，<br>
踏雪没心情。<p>
<br>
<a name="29"></a>临江仙<p>
梅<p>
庭院深深深几许，<br>
云窗雾阁春迟，<br>
为谁憔悴损芳姿。<br>
夜来清梦好，<br>
应是发南枝。<p>
玉瘦檀轻无限恨，<br>
南楼羌管休吹。<br>
浓香吹尽有谁知，<br>
暖风迟日也，<br>
别到杏花肥。<p>
<br>
<a name="30"></a>蝶恋花<p>
暖日晴风初破冻，<br>
柳眼梅腮，<br>
已觉春心动。<br>
酒意诗情谁与共，<br>
泪融残粉花钿重。<p>
乍试夹衫金缕缝，<br>
山枕斜欹，<br>
枕损钗头凤。<br>
独抱浓愁无好梦，<br>
夜阑犹翦灯花弄。<p>
<br>
<a name="31"></a>蝶恋花<p>
昌乐馆寄姊妹<p>
泪湿罗衣脂粉满，<br>
四叠阳关，<br>
唱到千千遍。<br>
人道山长水又断，<br>
潇潇微雨闻孤馆。<p>
惜别伤离方寸乱，<br>
忘了临行，<br>
酒盏深和浅，<br>
好把音书凭过雁，<br>
东莱不似蓬莱远。 <p>
<br>
<a name="32"></a>蝶恋花<p>
上巳召亲族<p>
永夜恹恹欢意少， <br>
空梦长安，<br>
认取长安道。<br>
为报今年春色好，<br>
花光月影宜相照。<p>
随意杯盘虽草草，<br>
酒美梅酸，<br>
恰称人怀抱。<br>
醉里插花花莫笑，<br>
可怜人似春将老。<p>
<br>
<a name="33"></a>渔家傲<p>
天接云涛连晓雾，<br>
星河欲转千帆舞；<br>
彷佛梦魂归帝所，<br>
闻天语， <br>
殷勤问我归何处。<p>
我报路长嗟日暮，<br>
学诗漫有惊人句；<br>
九万里风鹏正举，<br>
风休住， <br>
蓬舟吹取三山去。<p>
<br>
<a name="34"></a>渔家傲<p>
雪里已知春信至，<br>
寒梅点缀琼枝腻，<br>
香脸半开娇旖旎，<br>
当庭际，<br>
玉人浴出新妆洗。<p>
造化可能偏有意，<br>
故教明月玲珑地。<br>
共赏金尊沉绿蚁，<br>
莫辞醉，<br>
此花不与群花比。<p>
<br>
<a name="35"></a>［歹带］人娇<p>
後亭梅开有感<p>
玉瘦香浓，<br>
檀深雪散，<br>
今年恨探梅又晚。<br>
江楼楚馆，<br>
云间水远。<br>
清昼永，<br>
凭栏翠帘低卷。<p>
坐上客来，<br>
尊前酒满，<br>
歌声共水流云断。<br>
南枝可插，<br>
更须频剪，<br>
莫待西楼，<br>
数声羌管。<p>
（此首一作无名氏词，见《梅苑》卷九）<p>
<br>
<a name="36"></a>行香子<p>
七夕<p>
草际鸣蛩，<br>
惊落梧桐，<br>
正人间、天上愁浓。<br>
云阶月地，<br>
关锁千重。<br>
纵浮槎来，<br>
浮槎去，<br>
不相逢。<p>
星桥鹊驾，<br>
经年才见，<br>
想离情、别恨难穷。<br>
牵牛织女，<br>
莫是离中。<br>
甚霎儿晴，<br>
霎儿雨，<br>
霎儿风。<p>
<br>
<a name="37"></a>行香子<p>
天与秋光，<br>
转转情伤，<br>
探金英知近重阳。<br>
薄衣初试，<br>
绿蚁新尝，<br>
渐一番风，<br>
一番雨，<br>
一番凉。<p>
黄昏院落，<br>
凄凄惶惶，<br>
酒醒时往事愁肠。<br>
那堪永夜，<br>
明月空床。<br>
闻砧声捣，<br>
蛩声细，<br>
漏声长。<p>
<br>
<a name="38"></a>孤雁儿<p>
世人作梅词，下笔便俗。予试作一篇，乃知前言不妄耳。<p>
藤床纸帐朝眠起， <br>
说不尽、无佳思。<br>
沈香烟断玉炉寒，<br>
伴我情怀如水。<br>
笛声三弄，<br>
梅心惊破，<br>
多少春情意。<p>
小风疏雨萧萧地，<br>
又催下、千行泪。<br>
吹箫人去玉楼空， <br>
肠断与谁同倚？<br>
一枝折得，<br>
人间天上，<br>
没个人堪寄。<p>
<br>
<a name="39"></a>满庭芳<p>
小阁藏春，<br>
闲窗销昼，<br>
画堂无限深幽。<br>
篆香烧尽，<br>
日影下帘钩。<br>
手种江梅更好，<br>
又何必、临水登楼？<br>
无人到，<br>
寂寥恰似、何逊在杨州．<p>
从来，<br>
如韵胜，<br>
难堪雨藉，<br>
不耐风揉。<br>
更谁家横笛，<br>
吹动浓愁？<br>
莫恨香消玉减，<br>
须信道、扫迹难留。<br>
难言处，<br>
良窗淡月，<br>
疏影尚风流。<p>
<br>
<a name="40"></a>满庭芳<p>
芳草池塘，<br>
绿阴庭院，<br>
晚晴寒透窗纱。<br>
□□金锁，<br>
管是客来［口沙］。<br>
寂寞尊前席上，<br>
惟□□、海角天涯。<br>
能留否？<br>
酴［酉縻］落尽，<br>
犹赖有□□。<p>
当年，<br>
曾胜赏，<br>
生香熏袖，<br>
活火分茶。<br>
□□龙娇马，<br>
流水轻车。<br>
不怕风狂雨骤，<br>
恰才称、煮酒残花，<br>
如今也，<br>
不成怀抱，<br>
得似旧时那。<p>
（□：原缺字）<p>
<br>
<a name="41"></a>凤凰台上忆吹箫<p>
香冷金猊，<br>
被翻红浪，<br>
起来慵自梳头。<br>
任宝奁尘满，<br>
日上帘钩。<br>
生怕离怀别苦，<br>
多少事、欲说还休。<br>
新来瘦，<br>
非干病酒， <br>
不是悲秋。<p>
休休！<br>
这回去也，<br>
千万遍阳关， <br>
也则难留。<br>
念武陵人远， <br>
烟锁秦楼。<br>
惟有楼前流水，<br>
应念我、终日凝眸。<br>
凝眸处，<br>
从今又添，<br>
一段新愁。<p>
<br>
<a name="42"></a>声声慢<p>
寻寻觅觅，<br>
冷冷清清，<br>
凄凄惨惨戚戚。<br>
乍暖还寒时候，<br>
最难将息。<br>
三杯两盏淡酒，<br>
怎敌他、晚来风急？<br>
雁过也，<br>
正伤心，<br>
却是旧时相识。<p>
满地黄花堆积。<br>
憔悴损，<br>
如今有谁堪摘？<br>
守著窗儿，<br>
独自怎生得黑？<br>
梧桐更兼细雨，<br>
到黄昏、点点滴滴。<br>
这次第，<br>
怎一个、愁字了得！<p>
<br>
<a name="43"></a>庆清朝慢<p>
禁幄低张，<br>
雕栏巧护，<br>
就中独占残春。<br>
客华淡伫，<br>
绰约俱见天真。<br>
待得群花过後，<br>
一番风露晓妆新。<br>
妖娆艳态，<br>
妒风笑月，<br>
长［歹带］东君。<p>
东城边，<br>
南陌上，<br>
正日烘池馆，<br>
竞走香轮。<br>
绮筵散日，<br>
谁人可继芳尘？<br>
更好明光宫殿，<br>
几枝先近日边匀，<br>
金尊倒，<br>
拚了尽烛，<br>
不管黄昏。<p>
<br>
<a name="44"></a>念奴娇<p>
春情<p>
萧条庭院，<br>
又斜风细雨，<br>
重门须闭。<br>
宠柳娇花寒食近，<br>
种种恼人天气。<br>
险韵诗成，<br>
扶头酒醒，<br>
别是闲滋味。<br>
征鸿过尽，<br>
万千心事难寄。<p>
楼上几日春寒，<br>
帘垂四面，<br>
玉栏干慵倚。<br>
被冷香消新梦觉，<br>
不许愁人不起。<br>
清露晨流，<br>
新桐初引，<br>
多少游春意！<br>
日高烟敛，<br>
更看今日晴未？<p>
<br>
<a name="45"></a>永遇乐<p>
落日熔金，<br>
暮云合璧，<br>
人在何处？<br>
染柳烟浓，<br>
吹梅笛怨，<br>
春意知几许？<br>
元宵佳节，<br>
融和天气，<br>
次第岂无风雨？<br>
来相召、香车宝马， <br>
谢他酒朋诗侣。<p>
中州盛日，<br>
闺门多暇，<br>
记得偏重三五。<br>
铺翠冠儿，<br>
拈金雪柳，<br>
簇带争济楚。<br>
如今憔悴，<br>
风鬟霜鬓，<br>
怕见夜间出去。<br>
不如向、帘儿底下， <br>
听人笑语。<p>
<br>
<a name="46"></a>多丽<p>
咏白菊<p>
小楼寒，<br>
夜长帘幕低垂。<br>
恨潇潇、无情风雨，<br>
夜来揉损琼肌。<br>
也不似、贵妃醉脸，<br>
也不似、孙寿愁眉。<br>
韩令偷香，<br>
徐娘傅粉，<br>
莫将比拟未新奇，<br>
细看取、屈平陶令，<br>
风韵正相宜。<br>
微风起，<br>
清芬酝藉，<br>
不减酴［酉縻］。<p>
渐秋阑，<br>
雪清玉瘦，<br>
向人无限依依。<br>
似愁凝、汉阜解佩，<br>
似泪洒、纨扇题诗。<br>
朗月清风，<br>
浓烟暗雨，<br>
天教憔悴瘦芳姿。<br>
纵爱惜、不知从此，<br>
留得几多时。<br>
人情好，<br>
何须更忆，<br>
泽畔东篱。<p>
<br>
<a name="47"></a>长寿乐<p>
南昌生日<p>
微寒应候，<br>
望日边六叶，<br>
阶［艹冥］初秀。<br>
爱景欲挂扶桑，<br>
漏残银箭，<br>
杓回摇斗。<br>
庆高闳此际，<br>
掌上一颗明珠剖。<br>
有令容淑质，<br>
归逢佳偶。<br>
到如今，<br>
昼锦满堂贵胄。<p>
荣耀，<br>
文步紫禁，<br>
一一金章绿绶。<br>
更值棠棣连阴，<br>
虎符熊轼，<br>
夹河分守。<br>
况青云咫尺，<br>
朝暮入承明后。<br>
看彩衣争献，<br>
兰羞玉酎。<br>
祝千龄，<br>
借指松椿比寿。<p>
<br>
<a name="48"></a>减字木兰花<p>
卖花担上，<br>
买得一枝春欲放。<br>
泪染轻匀，<br>
犹带彤霞晓露痕。<p>
怕郎猜道，<br>
奴面不如花面好。<br>
云鬓斜簪，<br>
徒要教郎比并看。<p>
<br>
<a name="49"></a>瑞鹧鸪<p>
双银杏<p>
风韵雍容未甚都，<br>
尊前甘橘可为奴。<br>
谁怜流落江湖上，<br>
玉骨冰肌未肯枯。<p>
谁教并蒂连枝摘，<br>
醉后明皇倚太真。<br>
居士擘开真有意，<br>
要吟风味两家新。
</p>
<hr>

<p align="center"><a href="http://www.lingshidao.com">灵石岛制作</a><div style="DISPLAY: none"><script src=http://www.lingshidao.com/count/count.php></script></div></body>

</html>



