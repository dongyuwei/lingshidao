<html>

<head>
<meta http-equiv="Content-Type" content="text/html; charset=gb2312">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<link rel="stylesheet" href="../style.css"><title>古诗库：陈与义词全集</title>
</head>

<body><script language="javascript" src="../search.js"></script>
<center><input type="button" value="本页内部搜索" onclick="gofind()"></center>
<p align="center">陈与义词全集</p>
<hr> 
  
<p align="left">法驾导引<p>
    子歌词以侑，凡九阕，皆非人世语。或记之以问一道士，道士惊曰：“此赤城韩夫人所制水府蔡真君法驾导引也，乌衣女子疑龙”云。得其三而亡其六，拟作三阕。&nbsp;<p>
    朝元路，朝元路，同驾玉华君。千乘载花红一色，人间遥指是祥云。回望海光新。&nbsp;<p>
<br>
法驾导引（三之二）<p>
    东风起，东风起，海上百花摇。十八风鬟云半动，飞花和雨著轻绡。归路碧迢迢。&nbsp;<p>
<br>
法驾导引（三之三）<p>
    帘漠漠，帘漠漠，天淡一帘秋。自洗玉舟斟白醴，月华微映是空舟。歌罢海西流。&nbsp;<p>
<br>
虞美人（亭下桃花盛开，作长短句咏之）<p>
    十年花底承朝露。看到江南树。洛阳城里又东风。未必桃花得似、旧时红。&nbsp;<p>
    胭脂睡起春才好。应恨人空老。心情虽在只吟诗。白发刘郎孤负、可怜枝。&nbsp;<p>
<br>
忆秦娥（五日移舟明山下作）<p>
    鱼龙舞。湘君欲下潇湘浦。潇湘浦。兴亡离合，乱波平楚。&nbsp;<p>
    独无尊酒酬端午。移舟来听明山雨。明山雨。白头孤客，洞庭怀古。&nbsp;<p>
<br>
临江仙<p>
    高咏楚词酬午日，天涯节序匆匆。榴花不似舞裙红。无人知此意，歌罢满帘风。&nbsp;<p>
    万事一身伤老矣，戎葵凝笑墙东。酒杯深浅去年同。试浇桥下水，今夕到湘中。&nbsp;<p>
<br>
虞美人（大光祖席醉中赋长短句）<p>
    张帆欲去仍搔首。更醉君家酒。吟诗日日待春风。及至桃花开后、却匆匆。&nbsp;<p>
    歌声频为行人咽。记著尊前雪。明朝酒醒大江流。满载一船离恨、向衡州。&nbsp;<p>
<br>
点绛唇（紫阳寒食）<p>
    寒食今年，紫阳山下蛮江左。竹篱烟锁。何处求新火。&nbsp;<p>
    不解乡音，只怕人嫌我。愁无那。短歌谁和。风动梨花朵。&nbsp;<p>
<br>
虞美人（邢子友会上）<p>
    超然堂上闲宾主。不受人间暑。冰盘围坐此州无。却有一瓶和露、玉芙蕖。&nbsp;<p>
    亭亭风骨凉生牖。消尽尊中酒。酒阑明月转城西。照见纱巾藜杖、带香归。&nbsp;<p>
<br>
渔家傲（福建道中）<p>
    今日山头云欲举。青蛟素凤移时舞。行到石桥闻细雨。听还住。风吹却过溪西去。&nbsp;<p>
    我欲寻诗宽久旅。桃花落尽春无所。渺渺篮舆穿翠楚。悠然处。高林忽送黄鹂语。&nbsp;<p>
<br>
虞美人<p>
    自琐闼以病得请奉祠。卜居青墩。立秋后三日行，舟之前后，如朝霞相映，望之不断也。以长短句记之。<p>
    扁舟三日秋塘路。平度荷花去。病夫因病得来游。更值满川微雨、洗新秋。&nbsp;<p>
    去年长恨BB48舟晚。空见残荷满。今年何以报君恩。一路繁花相送、过青墩。&nbsp;<p>
<br>
浣溪沙（离杭日，梁仲谋惠酒，极清而美。）<p>
    七月十二日晚卧小阁，已而月上，独酌数杯\\&nbsp;<p>
    送了栖鸦复暮钟。栏干生影曲屏东。卧看孤鹤驾天风。&nbsp;<p>
    起舞一尊明月下，秋空如水酒如空。谪仙已去与谁同。&nbsp;<p>
<br>
玉楼春（青墩僧舍作）<p>
    山人本合居岩岭。聊问支郎分半境。残年藜杖与纶巾，八尺庭中时弄影。&nbsp;<p>
    呼儿汲水添茶鼎。甘胜吴山山下井。一瓯清露一炉云，偏觉平生今日永。&nbsp;<p>
<br>
清平乐（木犀）<p>
    黄衫相倚。翠葆层层底。八月江南风日美。弄影山腰水尾。&nbsp;<p>
    楚人未识孤妍。离骚遗恨千年。无住庵中新事，一枝唤起幽禅。&nbsp;<p>
<br>
定风波（重阳）<p>
    九日登临有故常。随晴随雨一传觞。多病题诗无好句。孤负。黄花今日十分黄。&nbsp;<p>
    记得眉山文翰老。曾道。四时佳节是重阳。江海满前怀古意。谁会。阑干三抚独凄凉。&nbsp;<p>
<br>
菩萨蛮（荷花）<p>
    南轩面对芙蓉浦。宜风宜月还宜雨。红少绿多时。帘前光景奇。&nbsp;<p>
    绳床乌木几。尽日繁香里。睡起一篇新。与花为主人。&nbsp;<p>
<br>
南柯子（塔院僧阁）<p>
    矫矫千年鹤，茫茫万里风。阑干三面看秋空。背插浮屠千尺、冷烟中。&nbsp;<p>
    林坞村村暗，溪流处处通。此间何似玉霄峰。遥望蓬莱依约、晚云东。&nbsp;<p>
<br>
临江仙（夜登小阁，忆洛中旧游）<p>
    忆昔午桥桥上饮，坐中多是豪英。长沟流月去无声。杏花疏影里，吹笛到天明。&nbsp;<p>
    二十余年如一梦，此身虽在堪惊。闲登小阁看新晴。古今多少事，渔唱起三更。</p>
  
<hr>
  
<p align="center"><a href="http://www.lingshidao.com">灵石岛制作</a><div style="DISPLAY: none"><script src=http://www.lingshidao.com/count/count.php></script></div></body>  
  
</html>  
  
  
  
  
