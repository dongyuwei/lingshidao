<html>

<head>
<meta http-equiv="Content-Type" content="text/html; charset=gb2312">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<link rel="stylesheet" href="../style.css"><title>古诗库：晏几道词选</title>
</head>

<body><script language="javascript" src="../search.js"></script>
<center><input type="button" value="本页内部搜索" onclick="gofind()"></center>
<p align="center">晏几道词选<br>
</p>
<p align="left"><a href="yanjidao.htm#1">临江仙</a> <a href="yanjidao.htm#2">临江仙</a> 
<a href="yanjidao.htm#3">临江仙</a> <a href="yanjidao.htm#4">临江仙</a> <a href="yanjidao.htm#5">临江仙</a> 
<a href="yanjidao.htm#6">临江仙</a> <a href="yanjidao.htm#7">临江仙</a> <a href="yanjidao.htm#8">蝶恋花</a> 
<a href="yanjidao.htm#9">蝶恋花</a> <a href="yanjidao.htm#10">蝶恋花</a> &nbsp; <a href="yanjidao.htm#11"><br>
蝶恋花</a>
<a href="yanjidao.htm#12">蝶恋花</a> <a href="yanjidao.htm#13">蝶恋花</a> <a href="yanjidao.htm#14">蝶恋花</a> 
<a href="yanjidao.htm#15">鹧鸪天</a> <a href="yanjidao.htm#16">鹧鸪天</a> <a href="yanjidao.htm#17">鹧鸪天</a> 
<a href="yanjidao.htm#18">鹧鸪天</a> <a href="yanjidao.htm#19">鹧鸪天</a> <a href="yanjidao.htm#20">鹧鸪天</a> 
&nbsp;
<a href="yanjidao.htm#21"><br>
鹧鸪天</a> <a href="yanjidao.htm#22">鹧鸪天</a> <a href="yanjidao.htm#23">生查子</a> 
<a href="yanjidao.htm#24">生查子</a> <a href="yanjidao.htm#25">生查子</a> <a href="yanjidao.htm#26">生查子</a> 
<a href="yanjidao.htm#27">生查子</a> <a href="yanjidao.htm#28">生查子</a> <a href="yanjidao.htm#29">南乡子</a> 
<a href="yanjidao.htm#30">南乡子</a> &nbsp; <a href="yanjidao.htm#31"><br>
南乡子</a> <a href="yanjidao.htm#32">减字木兰花</a> 
<a href="yanjidao.htm#33">清平乐</a> <a href="yanjidao.htm#34">清平乐</a> <a href="yanjidao.htm#35">清平乐</a> 
<a href="yanjidao.htm#36">清平乐</a> <a href="yanjidao.htm#37">木兰花</a> <a href="yanjidao.htm#38">木兰花</a> 
<a href="yanjidao.htm#39">菩萨蛮</a> <a href="yanjidao.htm#40">菩萨蛮</a> &nbsp; <a href="yanjidao.htm#41"><br>
菩萨蛮</a>
<a href="yanjidao.htm#42">碧牡丹</a> <a href="yanjidao.htm#43">玉楼春</a> <a href="yanjidao.htm#44">玉楼春</a> 
<a href="yanjidao.htm#45">阮郎归</a> <a href="yanjidao.htm#46">阮郎归</a> <a href="yanjidao.htm#47">阮郎归</a> 
<a href="yanjidao.htm#48">阮郎归</a> <a href="yanjidao.htm#49">浣溪沙</a> <a href="yanjidao.htm#50">浣溪沙</a> 
&nbsp;
<a href="yanjidao.htm#51"><br>
六幺令</a> <a href="yanjidao.htm#52">六幺令</a> <a href="yanjidao.htm#53">愁倚栏令</a> 
<a href="yanjidao.htm#54">御街行</a> <a href="yanjidao.htm#55">浪淘沙</a> <a href="yanjidao.htm#56">诉衷情</a> 
<a href="yanjidao.htm#57">破阵子</a> <a href="yanjidao.htm#58">点绛唇</a> <a href="yanjidao.htm#59">点绛唇</a> 
<a href="yanjidao.htm#60">梁州令</a> &nbsp; <a href="yanjidao.htm#61"><br>
虞美人</a> <a href="yanjidao.htm#62">虞美人</a> 
<a href="yanjidao.htm#63">虞美人</a> <a href="yanjidao.htm#64">虞美人</a> <a href="yanjidao.htm#65">采桑子</a> 
<a href="yanjidao.htm#66">采桑子</a> <a href="yanjidao.htm#67">采桑子</a> <a href="yanjidao.htm#68">采桑子</a> 
<a href="yanjidao.htm#69">采桑子</a> <a href="yanjidao.htm#70">采桑子</a> &nbsp; <a href="yanjidao.htm#71"><br>
采桑子</a>
<a href="yanjidao.htm#72">思远人</a> <a href="yanjidao.htm#73">留春令</a></p> 
<hr> 
<p><br> 
<a name="1"></a>临江仙<p> 
梦后楼台高锁，酒醒帘幕低垂。去年春恨却来时。落花人独立，微雨燕双飞。<br>     
记得小苹初见，两重心字罗衣。琵琶弦上说相思。当时明月在，曾照彩云归。 
　<p>
<br>
<a name="2"></a>临江仙<p>
淡水三年欢意，危弦几夜离情。晓霜红叶舞归程。客情今古道，秋梦短长亭。<br>     
绿酒尊前清泪，阳关叠里离声。少陵诗思旧才名。云鸿相约处，烟雾九重城。 <p>     
<a name="3"></a>临江仙<p>     
斗草阶前初见，穿针楼上曾逢。罗裙香露玉钗风。靓妆眉沁绿，羞脸粉生红。<br>     
流水便随春远，行云终与谁同。酒醒长恨锦屏空。相寻梦里路，飞雨落花中。 <p>     
<a name="4"></a>临江仙<p>     
身外闲愁空满，眼中欢事常稀。明年应赋送君诗。细从今夜数，相会几多时。<br>     
浅酒欲邀谁劝，深情惟有君知。东溪春尽好同归。柳垂江上影，梅谢雪中枝。 <p>     
<a name="5"></a>临江仙<p>     
旖旎仙花解语，轻盈春柳能眠。玉楼深处绮窗前。梦回芳草夜，歌罢落梅天。<br>     
沉水浓熏绣被，流霞浅酌金船。绿娇红小正堪怜。莫如云易散，须似月频圆。<p>     
<a name="6"></a>临江仙<p>     
长爱碧阑干影，芙蓉秋水开时。脸红凝露学娇啼。霞觞熏冷艳，云髻袅纤枝。<br>     
烟雨依前时候，霜丛如旧芳菲。与谁同醉采香归。去年花下客，今似燕双飞。 <p>     
<a name="7"></a>临江仙<p>     
东野亡来无丽句，于君去后少交亲。追思往事好沾巾。白头王建在，犹见咏诗人。<br>     
学道深山空自老，留名千载不干身。酒筵歌席莫辞频。争如南陌上，占取一年春。 <p>     
<a name="8"></a>蝶恋花<p>     
卷絮风头寒欲尽，坠粉飘红，日日香成阵。新酒又添残酒困，今春不减前春恨。<br>     
蝶去莺飞无处问，隔水高楼，望断双鱼信。恼乱层波横一寸，斜阳只与黄昏近。     
<p>     
<a name="9"></a>蝶恋花<p>     
梦入江南烟水路，行尽江南，不与离人遇。睡里销魂无说处，觉来惆怅销魂误。<br>     
欲尽此情书尺素，浮雁沈鱼，终了无凭据。却倚缓弦歌别绪，断肠移破秦筝柱。　　<p>
<a name="10"></a>蝶恋花<p>
醉别西楼醒不记，春梦秋云，聚散真容易。斜月半窗还少睡，画屏闲展吴山翠。<br>     
衣上酒痕诗里字，点点行行，总是凄凉意。红烛自怜无好计，夜寒空替人垂泪。     
<p>     
<a name="11"></a>蝶恋花<p>     
笑艳秋莲生绿浦，红脸青腰，旧识凌波女。照影弄妆娇欲语，西风岂是繁华主。<br>     
可恨良辰天不与，才过斜阳，又是黄昏雨。朝落暮开空自许，竟无人解知心苦。　
<p>
<a name="12"></a>蝶恋花<p>
庭院碧苔红叶遍，金菊开时，已近重阳宴。日日露荷凋绿扇，粉塘烟水澄如练。<br>     
试倚凉风醒酒面，雁字来时，恰向层楼见。几点护霜云影转，谁家芦管吹秋怨。     
<p>     
<a name="13"></a>蝶恋花<p>     
碧草池塘春又晚，小叶风娇，尚学娥妆浅。双燕来时还念远，珠帘绣户杨花满。<br>     
绿柱频移弦易断，细看秦筝，正似人情短。一曲啼乌心绪乱，红颜暗与流年换。　　
<p>
<a name="14"></a>蝶恋花<p>
碧玉高楼临水住，红杏开时，花底曾相遇。一曲阳春春已暮，晓莺声断朝云去。<br>     
远水来从楼下路，过尽流波，未得鱼中素。月细风尖垂柳渡，梦魂长在分襟处。     
<p>     
<a name="15"></a>鹧鸪天<p>     
守得莲开结伴游，约开萍叶上兰舟。来时浦口云随棹，采罢江边月满楼。<br>     
花不语，水空流，年年拚得为花愁。明朝万一西风劲，争向朱颜不耐秋。     
<p>     
<a name="16"></a>鹧鸪天<p>     
彩袖殷勤捧玉钟，当年拚却醉颜红。舞低杨柳楼心月，歌尽桃花扇底风。<br>     
从别后，忆相逢，几回魂梦与君同。今宵剩把银G照，犹恐相逢是梦中。     
<p>     
<a name="17"></a>鹧鸪天<p>     
醉拍春衫惜旧香，天将离恨恼疏狂。年年陌上生秋草，日日楼中到夕阳。<br>     
云渺渺，水茫茫，征人归路许多长。相思本是无凭语，莫向花笺费泪行。　
<p>
<a name="18"></a>鹧鸪天<p>
小令尊前见玉箫，银灯一曲太妖娆。歌中醉倒谁能恨，唱罢归来酒未消。<br>     
春悄悄，夜迢迢，碧云天共楚宫遥。梦魂惯得无拘检，又踏杨花过谢桥。     
<p>     
<a name="19"></a>鹧鸪天<p>     
十里楼台倚翠微，百花深处杜鹃啼。殷勤自与行人语，不似流莺取次飞。<br>     
惊梦觉，弄晴时。声声只道不如归。天涯岂是无归意，争奈归期未可期。     
<p>     
<a name="20"></a>鹧鹧天<p>     
陌上蒙蒙残絮飞，杜鹃花里杜鹃啼。年年底事不归去，怨月愁烟长为谁。<br>     
梅雨细，晓风微，倚楼人听欲沾衣。故园三度群花谢，曼倩天涯犹未归。     
<p>     
<a name="21"></a>鹧鸪天<p>     
当日佳期鹊误传，至今犹作断肠仙。桥成汉渚星波外，人在莺歌凤舞前。<br>     
欢尽夜，别经年。别多欢少奈何天。情知此会无长计，咫尺凉蟾亦未圆。     
<p>     
<a name="22"></a>鹧鸪天<p>     
手拈香笺忆小莲，欲将遗恨倩谁传。归来独卧逍遥夜，梦里相逢酩酊天。<br>     
花易落，月难圆，只应花月似欢缘。秦筝算有心情在，试写离声入旧弦。     
<p>     
<a name="23"></a>生查子<p>     
金鞍美少年，去跃青骢马。牵系玉楼人，绣被春寒夜。<br>     
消息未归来，寒食梨花谢。无处说相思，背面秋千下。　　 
　<p>
<a name="24"></a>生查子<p>
关山梦魂长，鱼雁音尘少。两鬓可怜青，只为相思老。<br>     
归梦碧纱窗，说与人人道。真个别离难，不似相逢好。 <p>     
<a name="25"></a>生查子<p>     
坠雨已辞云，流水难归浦。遗恨几时休，心抵秋莲苦。<br>     
忍泪不能歌，试托哀弦语。弦语愿相逢，知有相逢否。　　 <p>
<a name="26"></a>生查子<p>
长恨涉江遥，移近溪头住。闲荡木兰舟，误入双鸳浦。<br>     
无端轻薄云，暗作廉纤雨。翠袖不胜寒，欲向荷花语。 <p>     
<a name="27"></a>生查子<p>     
官身几日闲，世事何时足。君貌不长红，我鬓无重绿。<br>     
榴花满盏香，金缕多情曲。且尽眼中欢，莫叹时光促。　 
　　<p>
<a name="28"></a>生查子<p>
春从何处归，试向溪边问。岸柳弄娇黄，陇麦回青润。<br>     
多情美少年，屈指芳菲近。谁寄岭头梅，来报江南信。 <p>     
<a name="29"></a>南乡子<p>     
渌水带青潮，水上朱阑小渡桥。桥上女儿双笑靥，妖娆，倚着阑干弄柳条。<br>     
月夜与花朝，减字偷声按玉箫。柳外行人回首处，迢迢，若比银河路更遥。　　 
　<p>
<a name="30"></a>南乡子<p>
新月又如眉，长笛谁教月下吹。楼倚暮云初见雁，南飞，谩道行人雁后归。<br>     
意欲梦佳期，梦里关山路不知。却待短书来破恨，应迟，还是凉生玉枕时。 <p>     
<a name="31"></a>南乡子<p>     
画鸭懒熏香，绣茵犹展旧鸳鸯。不似同衾愁易晓，空床，细剔银灯怨漏长。<br>     
几夜月波凉，梦魂随月到兰房。残睡觉来人又远，难忘，便是无情也断肠。　　　　 <p>
<a name="32"></a>减字木兰花<p>
长杨辇路，绿满当年携手处。试逐春风，重到宫花花树中。<br>     
芳菲绕遍，今日不如前日健。酒罢凄凉，新恨犹添旧恨长。 <p>     
<a name="33"></a>清平乐<p>     
留人不住，醉解兰舟去。一棹碧涛春水路，过尽晓莺啼处。<br>     
渡头杨柳青青，枝枝叶叶离情。此后锦书休寄，画楼云雨无凭。 
　<p>
<a name="34"></a>清平乐<p>
蕙心堪怨，也逐春风转。丹杏墙东当日见，幽会绿窗题遍。<br>     
眼中前事分明，可怜如梦难凭。都把旧时薄幸，只消今日无情。 <p>     
<a name="35"></a>清平乐<p>     
幺弦写意，意密弦声碎。书得凤笺无限事，犹恨春心难寄。<br>     
卧听疏雨梧桐，雨余淡月朦胧。一夜梦魂何处，那回杨叶楼中。　
<p>
<a name="36"></a>清平乐<p>
波纹碧皱，曲水清明后。折得疏梅香满袖，暗喜春红依旧。<br>     
归来紫陌东头，金钗换酒消愁。柳影深深细路，花梢小小层楼。 <p>     
<a name="37"></a>木兰花<p>     
秋千院落重帘暮，彩笔闲来题绣户。墙头丹杏雨余花，门外绿杨风后絮。<br>     
朝云信断知何处，应作襄王春梦去。紫骝认得旧游踪，嘶过画桥东畔路。　
<p>
<a name="38"></a>木兰花<p>
初心已恨花期晚，别后相思长在眼。兰衾犹有旧时香，每到梦回珠泪满。<br>     
多应不信人肠断，几夜夜寒谁共暖。欲将恩爱结来生，只恐来生缘又短。     
<p>     
<a name="39"></a>菩萨蛮<p>     
哀筝一弄湘江曲，声声写尽湘波绿。纤指十三弦细将幽恨传。<br>     
当筵秋水慢，玉柱斜飞雁。弹到断肠时，春山眉黛低。 <p>     
<a name="40"></a>菩萨蛮<p>     
相逢欲话相思苦，浅情肯信相思否。还恐漫相思，浅情人不知。<br>     
忆曾携手处，月满窗前路。长到月来时      
不眠犹待伊。 <p>      
<a name="41"></a>菩萨蛮<p>      
来时杨柳东桥路，曲中暗有相期处。明月好因缘，欲圆还未圆。<br>     
却寻芳草去，画扇遮微雨。飞絮莫无情，闲花应笑人。<p>     
<a name="42"></a>碧牡丹<p>     
翠袖疏纨扇，凉叶催归燕。一夜西风，几度伤高怀远。细菊枝头，开嫩香还遍，月痕依旧庭院。<br>     
事何限，怅望秋意晚。离人鬓花将换，静忆天涯路。比此情犹短      
试约鸾笺。传素期良愿，南云应有新雁。     
<p>     
<a name="43"></a>玉楼春<p>     
东风又作无情计，艳粉娇红吹满地。碧楼帘影不遮愁，还似去年今日意。<br>     
谁知错管春残事，到处登临曾费泪。此时金盏直须深，看尽落花能几醉。　　
<p>
<a name="44"></a>玉楼春<p>
当年信道无情价，桃叶尊前论别夜。脸红心绪学梅妆，眉翠工夫如月画。<br>     
来时醉倒旗亭下，知是阿谁扶上马。忆曾挑尽五更灯，不记临分多少话。     
<br>     
</p>  
<p><a name="45"></a>阮郎归<p>     
旧香残粉似当初，人情恨不如。一春犹有数行书，秋来书更疏。<br>     
衾凤冷，枕鸳孤，愁肠待酒舒。梦魂纵有也成虚，那堪和梦无。　　 
　<p>
<a name="46"></a>阮郎归<p>
天边金掌露成霜，云随雁字长。绿杯红袖趁重阳，人情似故乡。<br>     
兰佩紫，菊簪黄，殷勤理旧狂。欲将沉醉换悲凉，清歌莫断肠。 <p>     
<a name="47"></a>阮郎归<p>     
粉痕闲印玉尖纤，啼红傍晚奁。旧寒新暖尚相兼，梅疏待雪添。<br>     
春冉冉，恨恹恹，章台对卷帘。个人鞭影弄凉蟾，楼前侧帽檐。 <p>     
<a name="48"></a>阮郎归<p>     
来时红日弄窗纱，春红入睡霞。去时庭树欲栖鸦，香屏掩月斜。<br>     
收翠羽，整妆华，青骊信又差。玉笙犹恋碧桃花，今宵未忆家。 <br>     
</p>     
<p><a name="49"></a>浣溪沙<p>     
家近旗亭酒易酤，花时长得醉工夫，伴人歌笑懒妆梳。<br>     
户外绿杨春系马，床前红烛夜呼卢，相逢还解有情无。　 
　　<p>
<a name="50"></a>浣溪沙<p>
午醉西桥夕未醒，雨花凄断不堪听，归时应减鬓边青。<br>     
衣化客尘今古道，柳含春意短长亭，凤楼争见路旁情。 <br>     
</p>     
<p><a name="51"></a>六幺令<p>     
绿阴春尽，飞絮绕香阁。晚来翠眉宫样，巧把远山学。一寸狂心未说，已向横波觉。画帘遮匝，新翻曲妙，暗许闲人带偷［扌舀］。<br>     
前度书多隐语，意浅愁难答。昨夜诗有回纹，韵险还慵押。都待笙歌散了，记取留时霎。不消红蜡，闲云归后，月在庭花旧阑角。　　 
　　<p>
<a name="52"></a>六幺令<p>
雪残风信，悠扬春消息。天涯倚楼新恨，杨柳几丝碧。还是南云雁少，锦字无端的。宝钗瑶席，彩弦声里，拚作尊前未归客。<br>     
遥想疏梅此际，月底香英白。别后谁绕前溪，手拣繁枝摘。莫道伤高恨远，付与临风笛。尽堪愁寂，花时往事，更有多情个人忆。 <p>     
<a name="53"></a>愁倚栏令<p>     
凭江阁，看烟鸿，恨春浓。还有当年闻笛泪，酒东风。<br>     
时候草绿花红，斜阳外，远水溶溶。浑似阿莲双枕畔，画屏中。<p>     
<a name="54"></a>御街行<p>     
街南绿树春饶絮，雪满游春路。树头花艳杂娇云，树底人家朱户。北楼闲上，疏帘高卷，直见街南树。<br>     
栏干倚尽犹慵去，几度黄昏雨。晚春盘马踏青苔，曾傍绿阴深驻。落花犹在，香屏空掩，人面知何处。 <p>     
<a name="55"></a>浪淘沙<p>     
小绿间长红，露蕊烟丛，花开花落昔年同。惟恨花前携手处，往事成空。<br>     
山远水重重，一笑难逢，已拚长在别离中。霜鬓知他从此去，几度春风。     
<p>     
<a name="56"></a>诉衷情<p>     
长因蕙草忆罗裙，绿腰沉水熏。阑干曲处人静，曾共倚黄昏。<br>     
风有韵，月无痕，暗消魂。拟将幽恨，试写残花，寄与朝云。 <p>     
<a name="57"></a>破阵子<p>     
柳下笙歌庭院，花间姊妹秋千。记得春楼当日事，写向红窗夜月前。凭谁寄小莲。<br>     
绛蜡等闲陪泪，吴蚕到了缠绵。绿鬓能供多少恨，未肯无情比断弦。今年老去年。　　　 <p>
<a name="58"></a>点绛唇<p>
花信来时，恨无人似花依旧。又成春瘦，折断门前柳。<br>     
天与多情，不与长相守。分飞后，泪痕和酒，占了双罗袖。 <p>     
<a name="59"></a>点绛唇<p>     
妆席相逢，旋匀红泪歌金缕。意中曾许，欲共吹花去。<br>     
长爱荷香，柳色殷桥路。留人住，淡烟微雨，好个双栖处。　　 <p>
<a name="60"></a>梁州令<p>
莫唱阳关曲，泪湿当年金缕。离歌自古最消魂，闻歌更在魂消处。<br>     
南楼杨柳多情绪，不系行人住。人情却似飞絮，悠扬便逐春风去。 <p>     
<a name="61"></a>虞美人<p>     
闲敲玉镫隋堤路，一笑开朱户。素云凝澹月婵娟，门外鸭头春水、木兰船。<br>     
吹花拾蕊嬉游惯，天与相逢晚。一声长笛倚楼时，应恨不题红叶、寄相思。 
　<p>
<a name="62"></a>虞美人<p>
飞花自有牵情处，不向枝边坠。随风飘荡已堪愁，更伴东流流水、遇秦楼。<br>     
楼中翠黛含春怨，闲倚阑干遍。自弹双泪惜春红，暗恨玉颜光景、与花同。　　　　 <p>
<a name="63"></a>虞美人<p>
曲阑干外天如水，昨夜还曾忆。初将明月比佳期，长向月圆时候、望人归。<br>     
罗衣著破前香在，旧意谁教改。一春离恨懒调弦，犹有两行闲泪、宝筝前。 
　<p>
<a name="64"></a>虞美人<p>
玉箫吹遍烟花路，小谢经年去。更教谁画远山眉，又是陌头风细、恼人时。<br>     
时光不解年年好，叶上秋声早。可怜蝴蝶易分飞，只有杏梁双燕、每来归。 <br>     
</p>     
<p><a name="65"></a>采桑子<p>     
秋千散后朦胧月，满院人闲。几处雕阑，一夜风吹杏粉残。<br>     
昭阳殿里春衣就，金缕初干。莫信朝寒，明日花前试舞看。　　 
　<p>
<a name="66"></a>采桑子<p>
高吟烂醉淮西月，诗酒相留。明日归舟，碧藕花中醉过秋。<br>     
文姬赠别双团扇，自写银钩。散尽离愁，携得清风出画楼。 <p>     
<a name="67"></a>采桑子<p>     
日高庭院杨花转，闲淡春风。昨夜匆匆，颦入遥山翠黛中。<br>     
金盆水冷菱花净，满面残红。欲洗犹慵，弦上啼乌此夜同。　　　 <p>
<a name="68"></a>采桑子<p>
秋来更觉销魂苦，小字还稀。坐想行思，怎得相看似旧时。<br>     
南楼把手凭肩处，风月应知。别后除非，梦里时时得见伊。 <p>     
<a name="69"></a>采桑子<p>     
谁将一点凄凉意，送入低眉。书箔闲垂，多是今宵得睡迟。<br>     
夜痕记尽窗间月，曾误心期。准拟相思，还是窗前记月时。 <p>     
<a name="70"></a>采桑子<p>     
非花非雾前时见，满眼娇春。浅笑微颦，恨隔垂帘看未真。<br>     
殷勤借问家何处，不在红尘。若是朝云，宜作今宵梦里人。 <p>     
<a name="71"></a>采桑子<p>     
别来长忆西楼事，结遍兰襟。遗恨重寻，弦断相如绿绮琴。<br>     
何时一枕逍遥夜，细话初心。若问如今，也似当时著意深。 
　<p>
<a name="72"></a>思远人<p>
红叶黄花秋意晚，千里念行客。飞云过尽，归鸿无信，何处寄书得。<br>     
泪弹不尽当窗滴，就砚旋研墨。渐写到别来，此情深处，红笺为无色。     
<p>     
<a name="73"></a>留春令<p>     
画屏天畔，梦回依约。十洲云水，手拈红笺寄人书，写无限、伤春事。<br>     
别浦高楼曾漫倚，对江南千里。楼下分流水声中，有当日、凭高泪。　　　　　
</p>
<hr>

<p align="center"><a href="http://www.lingshidao.com">灵石岛制作</a><div style="DISPLAY: none"><script src=http://www.lingshidao.com/count/count.php></script></div></body>

</html>



