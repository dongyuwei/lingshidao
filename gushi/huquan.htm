<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../style.css"><title>古诗库：胡铨词全集</title>
<meta name="GENERATOR" content="Microsoft FrontPage 4.0">

</head>
<body><script language="javascript" src="../search.js"></script>
<center><input type="button" value="本页内部搜索" onclick="gofind()"></center>









<p align="center">胡铨词全集<hr>
<br>浣溪沙
<p>    匆匆春归没计遮。百年都似散余霞。持杯聊听浣溪沙。 
<p>    但觉暗添双鬓雪，不知落尽一番花。东风寒似夜来些。 
<p>
<br>转调定风波（和答海南统领陈康时）
<p>    从古将军自有真。引杯看剑坐生春。扰扰介鳞何足扫。谈笑。纶巾羽扇典刑新。 
<p>    试问天山何日定。伫听。雅歌长啸静烟尘。解道汾阳是人杰。见说。如今也有谪仙人。 
<p>
<br>菩萨蛮（辛未七夕戏答张庆符）
<p>    银河牛女年年渡。相逢未款还忧去。珠斗欲阑干。盈盈一水间。 
<p>    玉人偷拜月。苦恨匆匆别。此意愿天怜。今宵长似年。 
<p>
<br>减字木兰花
<p>    喜。庆符云：尝梦舅氏如梦囱也。予尝占庆符当弄瓦，赌主人。庆符来督，故词中具之 
<p>    渭阳佳梦。瓦变成璋真妙弄。不是勾回。汤饼冤家唤得来。 
<p>    不分利市。要我开尊真倒置。试问坡翁。此事如何著得侬。 
<p>
<br>醉落魄（辛未九月望和答庆符）
<p>    百年强半。高秋犹在天南畔。幽怀已被黄花乱。更恨银蟾，故向愁人满。 
<p>    招呼诗酒颠狂伴。羽觞到手判无算。浩歌箕踞巾聊岸。酒欲醒时，兴在卢仝碗。 
<p>
<br>醉落魄（和答陈景卫望湖楼见忆）
<p>    千岩竞秀。西湖好是春时候。谁知梅雪飘零久。藏白收香，空袖和羹手。 
<p>    天涯万里情难逗。眉峰岂为伤春皱。片愁未信花能绣。若说相思，只恐天应瘦。 
<p>
<br>鹧鸪天（癸酉吉阳用山谷韵）
<p>    梦绕松江属玉飞。秋风莼美更鲈肥。不因入海求诗句，万里投荒亦岂宜。 
<p>    青箬笠，绿荷衣。斜风细雨也须归。崖州险似风波海，海里风波有定时。 
<p>
<br>鹧鸪天（和陈景卫忆西湖）
<p>    一忆西湖太瘦生。十年不到梦曾行。空魃缴烟霏晚，淡沲湖光雾e轻。 
<p>    芳草远，暮云平。雨余空翠入帘明。梦回一饷难存济，这错都因自打成。 
<p>
<br>朝中措（黄守座上用六一先生韵）
<p>    崖州何有水连空。人在浪花中。月屿一声横竹，云帆万里雄风。 
<p>    多情太守，三千珠履，二肆歌钟。日下即归黄霸，海南长想文翁。 
<p>
<br>采桑子（甲戌和陈景卫韵）
<p>    山浮海上青螺远，决C55B归鸿。闲倚东风。叠叠层云欲荡胸。 
<p>    弄琴细写清江引，一洗愁容。木杪黄封。贤圣都堪日日中。 
<p>
<br>临江仙（和陈景卫忆梅）
<p>    我与梅花真莫逆，别来长恐因循。几年不见岭头春。栩然蝴蝶梦，魂梦竟非真。 
<p>    浪蕊浮花空满眼，愁眉不展长颦。此君还似不羁人。月边风畔，千里淡相亲。 
<p>
<br>如梦令
<p>    谁念新州人老。几度斜阳芳草。眼雨欲晴时，梅雨故来相恼。休恼。休恼。今岁蕊枝能好。 
<p>
<br>玉楼春（赠李都监侍儿，是夕歌六么）
<p>    十年目断鲸波阔。万里相逢歌怨咽。髻鬟春雾翠微重，眉黛秋山烟雨抹。 
<p>    小槽旋滴真珠滑。断送一生花十八。醉中扶上木肠儿，酒醒梦回空对月。 
<p>
<br>清平乐（和曾检法海棠）
<p>    深深花院。雨虐风饕遍。只欠画屏并羽扇。谁领略春风面。 
<p>    愁须诗酒相禁。少陵底事慵吟。不是为梅牵兴，怕渠恼乱春心。|<王介甫梅诗云：“少陵为尔牵诗兴，可是无心赋海棠。”故云>| 
<p>
<br>青玉案（乙酉重九葛守坐上作）
<p>    宜霜开尽秋光老。感节物、愁多少。尘世难逢开口笑。满林风雨，一江烟水，飒爽惊吹帽。 
<p>    玉堂金马何须道。且斗取、尊前玉山倒。燕寝香清官事了。紫萸黄菊，早罗红袂，花与人俱好。
<hr>
<p align="center"><a href="http://www.lingshidao.com">灵石岛制作</a><div style="DISPLAY: none"><script src=http://www.lingshidao.com/count/count.php></script></div></body>
