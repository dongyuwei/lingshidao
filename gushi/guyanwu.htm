<html>

<head>
<meta http-equiv="Content-Type" content="text/html; charset=gb2312">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<link rel="stylesheet" href="../style.css"><title>古诗库：顾炎武诗选</title>
</head>

<body><script language="javascript" src="../search.js"></script>
<center><input type="button" value="本页内部搜索" onclick="gofind()"></center>

<p align="center">顾炎武诗选<br>

<p align="left"><a href="guyanwu.htm#1">海上（四首）</a> <a href="guyanwu.htm#2">精卫</a> <a href="guyanwu.htm#3">酬朱监纪四辅</a> 
<a href="guyanwu.htm#4">赋得秋柳</a> <a href="guyanwu.htm#5">又酬傅处士次韵（二首选―）</a></p>           
<hr>           
<p><a name="1"></a>海上（四首）<br>
<br>
日入空山海气侵，秋光千里自登临。<br>
十年天地干戈老，四海苍生吊哭深。<br>
水涌神山来白鸟，云浮仙阙见黄金。<br>
此中何处无人世，只恐难酬烈士心。<br>
<br>
满地关河一望哀，彻天烽火照胥台。<br>
名王白马江东去，故国降幡海上来。<br>
秦望云空阳鸟散，冶山天远朔风回。<br>
楼船见说军容盛，左次犹虚授钺才。<br>
<br>
南营乍浦北南沙，终古提封属汉家。<br>
万里风烟通日本，一军旗鼓向天涯。<br>
楼船已奉征蛮敕，博望空乘泛海槎。<br>
愁绝王师看不到，寒涛东起日西斜。<br>
<br>
长看白日下芜城，又见孤云海上生。<br>
感慨河山追失计，艰难戎马发深情。<br>
埋轮拗镞周千亩，蔓草枯杨汉二京。<br>
今日大梁非旧国，夷门愁杀老侯赢。<br>
<br>
<a name="2"></a>精卫<br>
<br>
万事有不平，尔何空自苦；<br>
长将一寸身，衔木到终古？<br>
我愿平东海，身沉心不改；<br>
大海无平期，我心无绝时。<br>
呜呼！君不见，<br>
西山衔木众鸟多，鹊来燕去自成窠。<br>
<br>
<a name="3"></a>酬朱监纪四辅<br>
<br>
十载江南事已非，与君辛苦各生归。<br>
愁看京口三军溃，痛说扬州十日围。<br>
碧血未消今战垒，白头相见旧征衣。<br>
东京朱祜年犹少，莫向尊前叹式微。<br>
<br>
<a name="4"></a>赋得秋柳<br>
<br>
昔日金枝间白花，只今摇落向天涯。<br>
条空不系长征马，叶少难藏觅宿鸦。<br>
老去桓公重出塞，罢官陶令乍归家。<br>
先皇玉座灵和殿，泪洒西风日又斜。<br>
<br>
<a name="5"></a>又酬傅处士次韵（二首选―）<br>
<br>
清切频吹越石笳，穷愁犹驾阮生车。<br>
时当汉腊遗臣祭，义激韩雠旧相家。<br>
陵阙生哀回夕照，河山垂泪发春花。<br>
相将便是天涯侣，不用虚乘犯斗槎。</p>
<hr>           
           
<p align="center"><a href="http://www.lingshidao.com">灵石岛制作</a><div style="DISPLAY: none"><script src=http://www.lingshidao.com/count/count.php></script></div></body>           
           
</html>           
           
           
           
           
