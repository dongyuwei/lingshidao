<html>
<head>
<meta http-equiv="Content-Type" content="text/html; charset=gb2312">
<link rel="stylesheet" href="../style.css"><title>古诗库：舒词全集</title>
<meta name="GENERATOR" content="Microsoft FrontPage 4.0">

</head>
<body><script language="javascript" src="../search.js"></script>
<center><input type="button" value="本页内部搜索" onclick="gofind()"></center>









<p align="center">舒词全集<hr>
<br>临江仙（送鄞令李易初）
<p>    折柳门前鹦鹉绿，河梁小驻归船。不堪花发对离筵。孤村啼_日，深院落花天。 
<p>    文采弟兄真叠玉，赤霄去路谁先。明朝便恐各风烟。江山如有恨，桃李自无言。 
<p>
<br>点绛唇（周园分题得湖上闻乐）
<p>    紫雾香浓，翠华风转花随辇。洞天云暖。一片笙歌远。 
<p>    水展龙舟，忆侍瑶池宴。闲庭院。梦回春半。雪鬓无人见。 
<p>
<br>散天花（次师能韵）
<p>    云断长空叶落秋。寒江烟浪静，月随舟。西风偏解送离愁。声声南去雁，下汀洲。 
<p>    无奈多情去复留。骊歌齐唱罢，泪争流。悠悠别恨几时休。不堪残酒醒，凭危楼。 
<p>
<br>醉花阴（试茶）
<p>    露芽初破云腴细。玉纤纤亲试。香雪透金瓶，无限仙风，月下人微醉。 
<p>    相如消渴无佳思。了知君此意。不信老卢郎，花底春寒，赢得空无睡。 
<p>
<br>醉花阴（越州席上官妓献梅花）
<p>    月幌风帘香一阵。正千山雪尽。冷对酒尊傍，无语含情，别是江南信。 
<p>    寿阳妆罢人微困。更玉钗斜衬。拟插一枝归，只恐风流，羞上潘郎鬓。 
<p>
<br>虞美人（寄公度）
<p>    芙蓉落尽天涵水。日暮沧波起。背飞双燕贴云寒。独向小楼东畔、倚阑看。 
<p>    浮生只合尊前老。雪满长安道。故人早晚上高台。赠我江南春色、一枝梅。 
<p>
<br>虞美人（周园欲雪）
<p>    酒边陡觉罗衣暖。独倚黄昏看。寒鸦两两下楼东。著处暗云垂地、一重重。 
<p>    红炉欢坐谁能醉。多少看花意。谢娘也拟春风。便道无端柳絮、逼帘栊。 
<p>
<br>虞美人（蒋园醉归）
<p>    重帘小阁香云暖。黛拂梳妆浅。玉箫一曲杜韦娘。谁是苏州刺史、断人肠。 
<p>    醉归旋拨红炉火。却倚屏山坐。银缸明灭月横斜。还是画楼角送、小梅花。 
<p>
<br>丑奴儿（次师能韵）
<p>    一池秋水疏星动，寒影横斜。满坐风花。红烛纷纷透绛纱。 
<p>    江湖散诞扁舟里，到处如家。且尽流霞。莫管年来两鬓华。 
<p>
<br>一落索（蒋园和李朝奉）
<p>    正是看花天气。为春一醉。醉来却不带花归，诮不解、看花意。 
<p>    试问此花明媚。将花谁比。只应花好似年年，花不似、人憔悴。 
<p>
<br>一落索
<p>    叶底枝头红小。天然窃窕。后园桃李谩成蹊，问占得、春多少。 
<p>    不管雪消霜晓。朱颜长好。年年若许醉花间，待拚了、花间老。 
<p>
<br>满庭芳（重阳前席上次元直韵）
<p>    寒日穿帘，澄江凭槛，练光浮动余霞。蓼汀芦岸，黄叶衬孤花。天外征帆隐隐，残云共、流水无涯。登临处，琼枝潋滟，风帽醉欹斜。 
<p>    丰年，时节好，玉香田舍，酒满渔家。算浮世劳生，事事输他。便恁从今酩酊，休更问、白雪笼纱。还须仗，神仙妙手，传向画图夸。 
<p>
<br>满庭芳（后一日再置酒次冯通直韵）
<p>    红叶飘零，寒烟疏淡，楼台半在云间。望中风景，图画也应难。又是重阳过了，东篱下、黄菊阑珊。陶潜病，风流载酒，秋意与人闲。 
<p>    霞冠。欹倒处，瑶台唱罢，如梦中还。但醉里赢得，满眼青山。花发看看满也，留不住、当日朱颜。平生事，从头话了，独自却凭阑。 
<p>
<br>满庭芳（送权府苏台道宗朝奉）
<p>    阊阖天门，芙蓉春殿，几年目断鸡翘。短蓬秋鬓，端幸倚琼瑶。南圃花边小院，西湖畔、云底双桥。归时节，红香露冷，月影上芭蕉。 
<p>    明朝。那可望，旗亭烟草，柳渡寒潮。但万户千门，恨客歌樵。戏彩光浮衮绣，听鸣珂、响逼云霄。应回首，绮裘醉客，还是独吹箫。 
<p>
<br>卜算子（分题得苔）
<p>    池台小雨干，门巷香轮少。谁把青钱衬落红，满地无人扫。 
<p>    何时斗草归，几度寻花了。留得佳人莲步痕，宫样鞋儿小。 
<p>
<br>菩萨蛮
<p>    三年江上风吹泪。夭桃艳杏无春意。今日欲开眉。那堪更别离。 
<p>    莫折长亭柳。折尽愁依旧。只有醉如狂。人生空断肠。 
<p>
<br>菩萨蛮
<p>    柳桥花坞南城陌。朱颜绿发长安客。雨后小池台。寻常载酒来。 
<p>    马头今日路。却望城西去。斜日下汀洲。断云和泪流。 
<p>
<br>菩萨蛮
<p>    画船鼓催君去。高楼把酒留君住。去住若为情。西江潮欲平。 
<p>    江潮容易得。只是人南北。今日此尊空。知君何日同。 
<p>
<br>菩萨蛮
<p>    画檐细雨偏红烛。疏星冷落排寒玉。赌得碧云篇。金波更涉船。 
<p>    樽前当日客。行色垂杨陌。天阔水悠悠。含情独倚楼。 
<p>
<br>菩萨蛮
<p>    杜鹃啼破江南月。香风扑吹红雪。赋就缕金笺。黄昏醉上船。 
<p>    年华双短鬓。事往情可尽。明日各天涯。来春空好花。 
<p>
<br>菩萨蛮（次刘郎中赏花韵）
<p>    朱帘乍卷层烟起。露华深浅初疑洗。困倚玉阑风。绮罗知几重。 
<p>    向人如有意。不醉何时醉。便得一枝红。犹胜两鬓空。 
<p>
<br>菩萨蛮（席上送寅亮通直）
<p>    小池山额垂螺碧。绿红香里眠。波面翠云开。仙槎天上来。 
<p>    吹将红日落。懊恼严城角。风月此时情。知君华发生。 
<p>
<br>菩萨蛮（送奉化知县秦奉议）
<p>    一回别后一回老。别离易得相逢少。莫问故园花。长安君是家。 
<p>    短亭秋日晚。草色随人远。欲醉又还醒。江楼暮角声。 
<p>
<br>菩萨蛮
<p>    樽前休话人生事。人生只合樽前醉。金盏大如船。江城风雪天。 
<p>    绮窗灯自语。一夜芭蕉雨。玉漏为谁长。枕衾残酒香。 
<p>
<br>菩萨蛮
<p>    楼前流水西江道。江头水落芙蓉老。画鼓叠凉波。凭栏颦翠娥。 
<p>    当年金马客。青鬓芦花色。把酒感秋蓬。骊歌半醉中。 
<p>
<br>菩萨蛮
<p>    绮栊深闭桃园曲。刘郎老向花间宿。笑脸抹流霞。心知是小琶。 
<p>    纤纤垂素玉。掠鬓春云绿。弹了醉思仙。小窗红日偏。 
<p>
<br>菩萨蛮（次张秉道韵）
<p>    真珠酒滴琵琶送。行云旧识巫山梦。空得醉中归。老来心事非。 
<p>    江梅含日暖。照水花枝短。密叶似商量。向人春意长。 
<p>
<br>菩萨蛮
<p>    小亭露压风枝动。鹊炉火冷金瓶冻。悄悄对西窗。瘦知罗带长。 
<p>    欲眠思酒。坐听寒更久。无赖是青灯。开花故故明。 
<p>
<br>菩萨蛮
<p>    流年又见风沙送。钧天回首清都梦。塞雁几时归。镜中双鬓非。 
<p>    绿袍同冷暖。谁道交情短。愁斛若为量。还随一线长。 
<p>
<br>菩萨蛮（次莹中元归韵）
<p>    白苹洲渚垂杨岸。藕花未放青蒲短。斜日画船归。背人双鹭飞。 
<p>    醉眠金马客。不道风尘隔。红影上窗纱。小庭空落花。 
<p>
<br>菩萨蛮（湖心寺席上赋茶词）
<p>    金船满引人微醉。红绡笼烛催归骑。香泛雪盈杯。云龙疑梦回。 
<p>    不辞风满腋。旧是仙家客。坐得夜无眠。南窗衾枕寒。 
<p>
<br>菩萨蛮（别意）
<p>    江梅未放枝头结。江楼已见山头雪。待得此花开。知君来不来。 
<p>    风帆双画o。小雨随行色。空得郁金裙。酒痕和泪痕。 
<p>
<br>菩萨蛮（次韵）
<p>    香波绿暖浮鹦鹉。黄金捍拨么弦语。小雨落梧桐。帘栊残烛红。 
<p>    人生闲亦好。双鬓催人老。莫惜醉中归。醒来思醉时。 
<p>
<br>菩萨蛮
<p>    绿窗酒醒春如梦。小池犹见红云动。露湿井干桐。翠阴生细风。 
<p>    雨过芳塘净。清昼闲中永。门外立双旌。隔花闻笑声。 
<p>
<br>菩萨蛮
<p>    忆曾把酒赏红翠。无腰柳弱歌声细。纵马杏园西。归来香满衣。 
<p>    宝车空犊驻。事逐孤鸿去。搔首立江干。春萝挂暮山。 
<p>
<br>蝶恋花（置酒别公度座间探题得梅）
<p>    雪后江城红日晚。暖入香梢，渐觉玲珑满。仿佛临风妆半面。冰帘斜卷谁庭院。 
<p>    折向樽前君细看。便是江南，寄我人还远。手把此枝多少怨。小楼横笛吹肠断。 
<p>
<br>蝶恋花
<p>    深炷熏炉小扃院。手捻黄花，尚觉金犹浅。回首画堂双语燕。无情渐渐看人远。 
<p>    相见争如初不见。短鬓潘郎，斗觉年华换。最是西风吹不断。心头往事歌中怨。 
<p>
<br>减字木兰花（用旧韵戏吴奉议）
<p>    眉山敛额。往事追思空手拍。雁字频飞。生怕人来说著伊。 
<p>    闲抛绣履。愁香衾浑不起。莫似扬州。只作寻常薄幸休。 
<p>
<br>减字木兰花（赋锦带）
<p>    碎红如绣。摇曳东风垂彩绶。拟倩柔条。约住佳人细柳腰。 
<p>    蜀江春绿。争似枝头能结束。纤手攀时。欲绾同心寄与谁。 
<p>
<br>木兰花（次韵赠歌妓）
<p>    十二阑干褰画箔。取次穿花成小酌。彩鸾舞罢凤孤飞，回首东风空院落。 
<p>    杳杳桃源仙路邈。晴日晓窗红薄薄。伤春还是懒梳妆，想见绿云垂鬓脚。 
<p>
<br>木兰花
<p>    金丝络马青钱路。笑指玉皇香案去。点衣柳陌堕残红，拂面风桥吹细雨。 
<p>    晓钗压鬓头慵举。恨里歌声兼别苦。西湖一顷白菱花，惆怅行云无觅处。 
<p>
<br>减字木兰花（蒋园口号）
<p>    琉璃一片春湖面。画舫游人帘外见。水边风嫩柳低眠，花底雨干莺细啭。 
<p>    秋千寂寂垂杨岸。芳草绿随人渐远。一番乐事又将离，金盏莫辞红袖劝。 
<p>
<br>浣溪沙（次权中韵）
<p>    燕外青楼已禁烟。小寒犹自薄胜绵。画桥红日下秋千。 
<p>    惟有樽前芳意在，应须沈醉倒花前。绿窗还是五更天。 
<p>
<br>浣溪沙（和葆先春晚饮会）
<p>    金缕歌残红烛稀。梁州舞罢小鬟垂。酒醒还是独归时。 
<p>    画栋日高来语燕，绮窗风暖度游丝。几多落叶上青枝。 
<p>
<br>浣溪沙（和仲闻对棋）
<p>    黑白纷纷小战争。几人心手斗纵横。谁知胜处本无情。 
<p>    谢傅老来思别墅，杜郎闲去忆鏖兵。何妨谈笑下辽城。 
<p>
<br>浣溪沙（劝酒）
<p>    雨洗秋空斜日红。青葱瑶辔玉玲珑。好风吹起□江东。 
<p>    且尽红裙歌一曲，莫辞白酒饮千钟。人生半在别离中。 
<p>
<br>浣溪沙
<p>    白鹭飞飞点碧塘。雨荷风卷绿罗裳。管弦竞奏杂鱼榔。 
<p>    游女谩能歌白，使君不学野鸳鸯。桃花空解误刘郎。 
<p>
<br>鹊桥仙（吕使君饯会）
<p>    教来歌舞，接成桃李。尽是使君指似。如今装就满城春，忍便拥、双旌归去。 
<p>    莺心巧啭，花心争吐。无计可留君住。两堤芳草一江云，早晚是、西楼望处。
<hr>
<p align="center"><a href="http://www.lingshidao.com">灵石岛制作</a><div style="DISPLAY: none"><script src=http://www.lingshidao.com/count/count.php></script></div></body>
