<html>

<head>
<meta http-equiv="Content-Type" content="text/html; charset=gb2312">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<link rel="stylesheet" href="../style.css"><title>古诗库：欧阳修诗词选</title>
</head>

<body><script language="javascript" src="../search.js"></script>
<center><input type="button" value="本页内部搜索" onclick="gofind()"></center>
<p align="center">欧阳修诗词选<br>
</p>
<p align="left">词：<a href="ouyangxiu.htm#1">采桑子</a> <a href="ouyangxiu.htm#2">采桑子</a> 
<a href="ouyangxiu.htm#3">采桑子</a> <a href="ouyangxiu.htm#4">采桑子</a> <a href="ouyangxiu.htm#5">采桑子</a> 
<a href="ouyangxiu.htm#6">采桑子</a> <a href="ouyangxiu.htm#7">采桑子</a> <a href="ouyangxiu.htm#8">采桑子</a> 
<a href="ouyangxiu.htm#9">采桑子</a> <a href="ouyangxiu.htm#10">采桑子</a> &nbsp; <a href="ouyangxiu.htm#11"><br>
阮郎归</a>
<a href="ouyangxiu.htm#12">南歌子</a> <a href="ouyangxiu.htm#13">浪淘沙</a> <a href="ouyangxiu.htm#14">浪淘沙</a> 
<a href="ouyangxiu.htm#15">临江仙</a> <a href="ouyangxiu.htm#16">临江仙</a> <a href="ouyangxiu.htm#17">玉楼春</a> 
<a href="ouyangxiu.htm#18">玉楼春</a> <a href="ouyangxiu.htm#19">踏莎行</a> <a href="ouyangxiu.htm#20">鹤冲天</a> 
&nbsp;
<a href="ouyangxiu.htm#21"><br>
蝶恋花</a> <a href="ouyangxiu.htm#22">蝶恋花</a> <a href="ouyangxiu.htm#23">蝶恋花</a> 
<a href="ouyangxiu.htm#24">蝶恋花</a> <a href="ouyangxiu.htm#25">长相思</a> <a href="ouyangxiu.htm#26">长相思</a> 
<a href="ouyangxiu.htm#27">诉衷情</a> <a href="ouyangxiu.htm#28">浣溪沙</a> <a href="ouyangxiu.htm#29">朝中措</a> 
<a href="ouyangxiu.htm#30">少年游</a> <a href="ouyangxiu.htm#31">渔家傲<br> 
</a>诗：<a href="ouyangxiu.htm#32">戏答元珍</a> <a href="ouyangxiu.htm#33">新开棋轩呈元珍表臣</a> 
<a href="ouyangxiu.htm#34">明妃曲和王介甫作</a> <a href="ouyangxiu.htm#35">啼鸟</a> <a href="ouyangxiu.htm#36">晚泊岳阳</a> 
<a href="ouyangxiu.htm#37">画眉鸟</a></p> 
<hr> 
<p align="left"><br> 
<a name="1"></a>采桑子<p> 
轻舟短棹西湖好<br> 
绿水逶迤<br> 
芳草长堤<br> 
隐隐笙歌处处随<p> 
无风水面琉璃滑<br> 
不觉船移<br> 
微动涟漪<br> 
惊起沙禽掠岸飞<p> 
</p> 
<p align="left"><a name="2"></a>采桑子<p> 
春深雨过西湖好<br> 
百卉争妍<br> 
蝶乱蜂喧<br> 
晴日催花暖欲然<p> 
兰桡画舸悠悠去<br> 
疑是神仙<br> 
返照波间<br> 
水阔风高扬管弦<p> 
</p> 
<p align="left"><br> 
<a name="3"></a>采桑子<p> 
画船载酒西湖好<br> 
急管繁弦<br> 
玉盏催传<br> 
稳泛平波任醉眠<p> 
行云却在行舟下<br> 
空水澄鲜<br> 
俯仰流连<br> 
疑是湖中别有天<p> 
</p> 
<p align="left"><br> 
<a name="4"></a>采桑子<p> 
群芳过后西湖好<br> 
狼籍残红<br> 
飞絮蒙蒙<br> 
垂柳栏干尽日风<p> 
笙歌散尽游人去<br> 
始觉春空<br> 
垂下帘栊<br> 
双燕归来细雨中<p> 
</p> 
<p align="left"><br> 
<a name="5"></a>采桑子<p> 
何人解赏西湖好<br> 
佳景无时<br> 
飞盖相追<br> 
贪向花间醉玉卮。<p> 
谁知闲凭阑干处<br> 
芳草斜晖<br> 
水远烟微<br> 
一点沧洲白鹭飞<p> 
</p> 
<p align="left"><br> 
<a name="6"></a>采桑子<p> 
清明上已西湖好<br> 
满目繁华<br> 
争道谁家<br> 
绿柳朱轮走钿车<p> 
游人日暮相将去<br> 
醒醉喧哗<br> 
路转堤斜<br> 
直到城头总是花<p> 
</p> 
<p align="left"><br> 
<a name="7"></a>采桑子<p> 
荷花开后西湖好<br> 
载酒来时<br> 
不用旌旗<br> 
前后红幢绿盖随<p> 
画船撑入花深处<br> 
香泛金卮<br> 
烟雨微微<br> 
一片笙歌醉里归<p> 
<br> 
<a name="8"></a>采桑子<p> 
天容水色西湖好<br> 
云物俱鲜<br> 
鸥鹭闲眠<br> 
应惯寻常听管弦<p> 
风清月白偏宜夜<br> 
一片琼田<br> 
谁羡骖鸾<br> 
人在舟中便是仙<p> 
<br> 
<a name="9"></a>采桑子<p> 
残霞夕照西湖好<br> 
花坞苹汀<br> 
十顷波平<br> 
野岸无人舟自横<p> 
西南月上浮云散<br> 
轩槛凉生<br> 
莲芰香清<br> 
水面风来酒面醒<p> 
<br> 
<a name="10"></a>采桑子<p> 
平生为爱西湖好<br> 
来拥朱轮<br> 
富贵浮云<br> 
俯仰流年二十春<p> 
归来恰似辽东鹤<br> 
城郭人民<br> 
触目皆新<br> 
谁识当年旧主人 
</p> 
<hr> 
<p align="left"><br> 
<a name="11"></a>阮郎归<p> 
南园春半踏青时<br> 
风和闻马嘶<br> 
青梅如豆柳如眉<br> 
日长蝴蝶飞<p> 
花露重<br> 
草烟低<br> 
人家帘幕垂<br> 
秋千慵困解罗衣<br> 
画梁双燕栖 
</p> 
<hr> 
<p align="left"><br> 
<a name="12"></a>南歌子<p> 
凤髻金泥带<br> 
龙纹玉掌梳<br> 
去来窗下笑相扶<br> 
爱道画眉深浅入时无<p> 
弄笔偎人久<br> 
描花试手初<br> 
等闲妨了绣功夫<br> 
笑问鸳鸯两字怎生书 
</p> 
<hr> 
<p align="left"><a name="13"></a>浪淘沙<p> 
把酒祝东风<br> 
且共从容<br> 
垂杨紫陌洛城东<br> 
总是当时携手处<br> 
游遍芳丛<p> 
聚散苦匆匆<br> 
此恨无穷<br> 
今年花胜去年红<br> 
可惜明年花更好<br> 
知与谁同<p> 
<br> 
<a name="14"></a>浪淘沙<p> 
今日北池游<br> 
漾漾轻舟<br> 
波光潋滟柳条柔<br> 
如此春来又春去<br> 
白了人头<p> 
好妓好歌喉<br> 
不醉难休<br> 
劝君满满酌金瓯<br> 
纵使花时常病酒<br> 
也是风流 
</p> 
<hr> 
<p align="left"><br> 
<a name="15"></a>临江仙<p> 
池外轻雷池上雨<br> 
雨声滴碎荷声<br> 
小楼西角断虹明<br> 
阑干倚处<br> 
待得月华生<p> 
燕子飞来窥画栋<br> 
玉钩垂下帘旌<br> 
凉波不动簟纹平<br> 
水精双枕<br> 
畔有堕钗横<p> 
<br> 
<a name="16"></a>临江仙<p> 
记得金銮同唱第<br> 
春风上国繁华<br> 
如今薄宦老天涯<br> 
十年歧路<br> 
空负曲江花<p> 
闻说阆山通阆苑<br> 
楼高不见君家<br> 
孤城寒日等闲斜<br> 
离愁难尽<br> 
红树远连霞 
</p> 
<hr> 
<p align="left"><br> 
<a name="17"></a>玉楼春<p> 
樽前拟把归期说<br> 
未语春容先惨咽<br> 
人生自是有情痴<br> 
此恨不关风与月<p> 
离歌且莫翻新阕<br> 
一曲能教肠寸结<br> 
直须看尽洛阳花<br> 
始共春风容易别<p> 
<br> 
<a name="18"></a>玉楼春<p> 
别后不知君远近<br> 
触目凄凉多少闷<br> 
渐行渐远渐无书<br> 
水阔鱼沉何处问<p> 
夜深风竹敲秋韵<br> 
万叶千声皆是恨<br> 
故欹单枕梦中寻<br> 
梦又不成灯又烬 
</p> 
<hr> 
<p align="left"><br> 
<a name="19"></a>踏莎行<p> 
候馆梅残<br> 
溪桥柳细<br> 
草薰风暖摇征辔<br> 
离愁渐远渐无穷<br> 
迢迢不断如春水<p> 
寸寸柔肠<br> 
盈盈粉泪<br> 
楼高莫近危栏倚<br> 
平芜尽处是春山<br> 
行人更在春山外 
</p> 
<hr> 
<p align="left"><a name="20"></a>鹤冲天<p> 
梅谢粉<br> 
柳拖金<br> 
香满旧园林<br> 
养花天气半晴阴<br> 
花好却愁深<p> 
花无数<br> 
愁无数<br> 
花好却愁春去<br> 
戴花持酒祝东风<br> 
千万莫匆匆 
</p> 
<hr> 
<p align="left"><a name="21"></a>蝶恋花<p> 
庭院深深深几许<br> 
杨柳堆烟<br> 
帘幕无重数<br> 
玉勒雕鞍游冶处<br> 
楼高不见章台路<p> 
雨横风狂三月暮<br> 
门掩黄昏<br> 
无计留春住<br> 
泪眼问花花不语<br> 
乱红飞过秋千去<p> 
<br> 
<a name="22"></a>蝶恋花<p> 
面旋落花风荡漾<br> 
柳重烟深<br> 
雪絮飞来往<br> 
雨后轻寒犹未放<br> 
春愁酒病成惆怅<p> 
枕畔屏山围碧浪<br> 
翠被花灯<br> 
夜夜空相向<br> 
寂寞起来褰绣幌<br> 
月明正在梨花上<p> 
<br> 
<a name="23"></a>蝶恋花<p> 
谁道闲情抛弃久<br> 
每到春来<br> 
惆怅还依旧<br> 
日日花前常病酒<br> 
不辞镜里朱颜瘦<p> 
河畔青芜堤上柳<br> 
为问新愁<br> 
何事年年有<br> 
独立小桥风满袖<br> 
平林新月人归后<p> 
<br> 
<a name="24"></a>蝶恋花<p> 
几日行云何处去<br> 
忘了归来<br> 
不道春将暮<br> 
百草千花寒食路<br> 
香车系在谁家树<p> 
泪眼倚楼频独语<br> 
双燕来时<br> 
陌上相逢否<br> 
撩乱春愁如柳絮<br> 
依依梦里无寻处 
</p> 
<hr> 
<p align="left"><br> 
<a name="25"></a>长相思<p> 
苹满溪<br> 
柳绕堤<br> 
相送行人溪水西<br> 
回时陇月低<p> 
烟霏霏<br> 
风凄凄<br> 
重倚朱门听马嘶<br> 
寒鸥相对飞<p> 
<br> 
<a name="26"></a>长相思<p> 
花似伊<br> 
柳似伊<br> 
花柳青春人别离<br> 
低头双泪垂<p> 
长江东<br> 
长江西<br> 
两岸鸳鸯两处飞<br> 
相逢知几时 
</p> 
<hr> 
<p align="left"><a name="27"></a>诉衷情<p> 
清晨帘幕卷轻霜<br> 
呵手试梅妆<br> 
都缘自有离恨<br> 
故画作远山长<p> 
思往事<br> 
惜流芳<br> 
易成伤<br> 
拟歌先敛<br> 
欲笑还颦<br> 
最断人肠 
</p> 
<hr> 
<p align="left"><a name="28"></a>浣溪沙<p> 
堤上游人逐画船<br> 
拍堤春水四垂天<br> 
绿杨楼外出秋千<p> 
白发戴花君莫笑<br> 
六幺摧拍盏频传<br> 
人生何处似樽前 
</p> 
<hr> 
<p align="left"><a name="29"></a>朝中措<p> 
平山栏槛倚晴空<br> 
山色有无中<br> 
手种堂前垂柳<br> 
别来几度春风<p> 
文章太守<br> 
挥毫万字<br> 
一饮千钟<br> 
行乐直须年少<br> 
樽前看取衰翁 
</p> 
<hr> 
<p align="left"><a name="30"></a>少年游<p> 
阑干十二独凭春<br> 
晴碧远连云<br> 
千里万里<br> 
二月三月<br> 
行色苦愁人<p> 
谢家池上<br> 
江淹浦畔<br> 
吟魄与离魂<br> 
那堪疏雨滴黄昏<br> 
更特地、忆王孙 
</p> 
<hr> 
<p align="left"><a name="31"></a>渔家傲<p> 
荷叶田田青照水<br> 
孤舟挽在花阴底<br> 
昨夜萧萧疏雨坠<br> 
愁不寐<br> 
朝来又觉西风起<p> 
雨摆风摇金蕊碎<br> 
合欢枝上香房翠<br> 
莲子与人常厮类<br> 
无好意<br> 
年年苦在中心里 
</p> 
<hr> 
<p align="left"><a name="32"></a>戏答元珍<p> 
春风疑不到天涯，二月山城未见花。<br> 
残雪压枝犹有桔，冻雷惊笋欲抽芽。<br> 
夜闻归雁生乡思，病入新年感物华。<br> 
曾是洛阳花下客，野芳虽晚不须嗟。<p> 
</p> 
<p align="left"><a name="33"></a>新开棋轩呈元珍表臣<p> 
竹树日已滋，轩窗渐幽兴。<br> 
人间与世远，鸟语知境静。<br> 
春光霭欲布，山色寒尚映。<br> 
独收万籁心，于此一枰竞。<p> 
</p> 
<p align="left"><a name="34"></a>明妃曲和王介甫作<p> 
其二<p> 
汉宫有佳人，天子初未识，<br> 
一朝随汉使，远嫁单于国。<br> 
绝色天下无，一失难再得，<br> 
虽能杀画工，于事竟何益？<br> 
耳目所及尚如此，万里安能制夷狄！<br> 
汉计诚已拙，女色难自夸。<br> 
明妃去时泪，洒向枝上花；<br> 
狂风日暮起，飘泊落谁家。<br> 
红颜胜人多薄命，莫怨春风当自嗟。<p> 
</p> 
<p align="left"><a name="35"></a>啼鸟<p> 
我遭谗口身落此，每闻巧言宜可憎。<br> 
春到山城苦寂寞，把盏常恨无娉婷。<br> 
花开鸟语辄自醉，醉与花鸟为交朋。<br> 
花能嫣然顾我笑，鸟劝我饮非无情。<br> 
身闲酒美惜光景，惟恐鸟散花飘零。<br> 
可笑灵均楚泽畔，离骚憔悴愁独醒。<p> 
</p> 
<p align="left"><a name="36"></a>晚泊岳阳<p> 
卧闻岳阳城里钟，系舟岳阳城下树。<br> 
正见空江明月来，云水苍茫失江路。<br> 
夜深江月弄清辉，水上人歌月下归；<br> 
一阕声长听不尽，轻舟短楫去如飞。<p> 
</p> 
<p align="left"><a name="37"></a>画眉鸟<p> 
百啭千声随意移，山花红紫树高低。<br> 
始知锁向金笼听，不及林间自在啼。 
</p> 
<hr> 
 
<p align="center"><a href="http://www.lingshidao.com">灵石岛制作</a><div style="DISPLAY: none"><script src=http://www.lingshidao.com/count/count.php></script></div></body> 
 
</html> 
 
 
 
